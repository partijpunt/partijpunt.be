source: https://www.vlaamsbelang.org/programma

Een onafhankelijk Vlaanderen

Dat de ingewikkelde Belgische staatsstructuren niet behoorlijk functioneren, is inmiddels voor iedereen duidelijk. Vlaanderen en Wallonië zijn de facto twee aparte democratieën die weinig gemeen hebben. Over zowat elk thema houden Vlamingen en Franstaligen er verschillende opvattingen op na. Het wordt dan ook elke keer na verkiezingen moeilijker om zelfs nog een federale regering gevormd te krijgen. Die Belgische regeringen kunnen bovendien geen krachtdadig beleid voeren omdat voor elke beslissing het akkoord nodig is van al de Franstalige en de Vlaamse beleidspartijen. Maar ook de Vlaamse regering kan geen efficiënt beleid voeren wegens het ontbreken van homogene bevoegdheidspakketten en het vaak noodzakelijk vereiste overleg met het federale niveau en de andere deelstaten alvorens te beslissen. Het gevolg is dat er in dit land ofwel niet wordt beslist, te laat wordt beslist of halfslachtige beslissingen worden genomen die ronduit nadelig zijn voor Vlaanderen.

Vlaams geld in Vlaamse handen

Veel Franstalige politici winden er geen doekjes om: de enige reden waarom België eigenlijk nog bestaat is de ook via officiële studies bevestigde transfer van jaarlijks minstens 7 miljard euro Vlaams belastinggeld naar Wallonië. Ook Vlaanderen wordt inmiddels met een stijgende schuldgraad meegesleurd in het Belgische budgettaire moeras en kan het zich minder dan ooit veroorloven dat elk jaar opnieuw een groot deel van zijn welvaart wordt afgeroomd. Het Vlaamse financiële infuus belemmert overigens noodzakelijke economische en financiële hervormingen in Wallonië – onder meer de afschaffing van het cliëntelisme van de PS  – waardoor Wallonië een economisch achterstandsgebied in Europa blijft.

Ordelijke opdeling

Voor het Vlaams Belang is het duidelijk dat een efficiënt beleid onmogelijk is in het Belgische gedwongen huwelijk tussen Vlamingen en Walen en enkel kan gevoerd worden binnen een onafhankelijke Vlaamse staat. Uiteraard zijn wij gewonnen voor goed nabuurschap met Wallonië. Maar dat kan best als gelijkwaardige partners na de ontbinding van België. Zolang België bestaat, moet er werk worden gemaakt van een afbouw van de eenzijdige en gedwongen welvaartsoverdracht naar Wallonië.

Een warm en sociaal Vlaanderen

Ook in het welvarende Vlaanderen krijgen behoeftige mensen vaak niet de steun waar ze nood aan hebben en in veel gevallen eigenlijk recht op zouden moeten hebben. Veel mensen ontvangen na een leven hard werken een pensioen dat zelfs niet eens volstaat om hun dagelijkse kosten te dekken. Mensen met een handicap die wettelijk recht hebben op steun, belanden vaak op een wachtlijst. Net als mensen die op zoek zijn naar een betaalbare sociale woonst. Ondanks alle beloftes staan de armoedecijfers op rood.

Betaalbare toekomst

Duurdere energie en besparingen van de regeringen maakten het leven van de Vlaming fors duurder en voor sommigen zelfs onbetaalbaar. De diverse overheden geven in het sociaal beleid al te vaak voorrang aan immigranten boven de eigen noodlijdende burgers. Terwijl de huurprijzen in de private woonmarkt steeds meer mensen in de armoede duwen, worden de wachttijden voor een sociale woning alsmaar langer. De meeste jongeren hebben er zelfs geen vertrouwen meer in dat zij later nog een pensioen zullen ontvangen.

Eerst onze mensen

Het Vlaams Belang komt op voor een solide sociale zekerheid en een sterk sociaal vangnet. Voor onze partij is het echter duidelijkheid dat de huidige massa-immigratie onze sociale zekerheid ondergraaft. Wanneer zoals nu te veel immigranten een beroep doen op een sociale zekerheid waar zij nooit aan bijgedragen hebben, wordt het systeem onbetaalbaar, nemen de wachtlijsten toe en worden er mensen in de steek gelaten. Om opnieuw sterke sociale voorzieningen te kunnen garanderen is er dus een restrictief immigratiebeleid nodig. In de sociale huisvesting en bij de toekenning van andere sociale voorzieningen moeten onze eigen burgers voorrang krijgen op vreemdelingen die niet over onze nationaliteit beschikken. Wie voldoende heeft bijgedragen aan onze sociale zekerheid, moet een volwaardig pensioen ontvangen. Mensen met een beperking moeten een afdwingbaar recht op steun krijgen en mogen niet meer op een wachtlijst belanden.

Een welvarend Vlaanderen

Het spreekt voor zich dat men geen sociaal paradijs kan bouwen op een economisch kerkhof. Wie onderneemt in Vlaanderen, wordt echter geconfronteerd met verstikkende bureaucratische regels en torenhoge belastingen die het vrije initiatief eerder ontmoedigen dan bevorderen. Onze eigen ondernemingen moeten als gevolg van de globalisering bovendien opboksen tegen oneerlijke concurrentie van multinationals en buitenlandse bedrijven die minder belastingen moeten betalen, goedkoper personeel tewerkstellen en aan minder milieuregels moeten voldoen. Een recenter fenomeen is dat onze ondernemingen in eigen land voor tal van functies nog moeilijk geschikt personeel vinden. Nochtans zijn er nog honderdduizenden werklozen en zijn vooral onder niet-Europese allochtonen de werkloosheidspercentages erg hoog.

Werken en ondernemen belonen

Het Vlaams Belang wil dat de belastingdruk verlaagd wordt en bureaucratische regels worden afgeschaft zodat ondernemen en werken opnieuw aangemoedigd wordt. Onze ondernemingen moeten bovendien beschermd worden tegen oneerlijke buitenlandse concurrentie via importheffingen die de hoge milieu- en sociale kost in dit land in rekening brengen.

Een veerkrachtige arbeidsmarkt

Het Vlaams Belang wil actie om het onderwijs beter te laten aansluiten bij de arbeidsmarkt om het probleem van de knelpuntjobs in te vullen. Het volgen van onderwijsrichtingen die toeleiden naar jobs waarvoor men geen personeel in eigen land vindt, moet actief gestimuleerd worden, net als het ‘levenslang leren’ dat laagdrempelig kansen op herscholing moet aanbieden. Wie buiten zijn wil om werkloos wordt, moet tijdelijk een voldoende hoog vervangingsinkomen ontvangen. Er moet echter een veel kordater sanctioneringsbeleid gevoerd worden tegen steuntrekkers die liever profiteren van overheidsgeld waar anderen voor gewerkt hebben dan zelf een bijdrage te leveren.

Werk maken van veiligheid

Niet onterecht heeft de burger vaak de indruk dat politie en gerecht hem onvoldoende kunnen beschermen tegen criminaliteit. Bij veel misdrijven komt het niet eens tot vervolging, laat staan tot een straf. Wanneer misdadigers dan toch bestraft worden,  komen ze er vaak al te vaak met een al te lichte of fopstraf (een enkelband) vanaf. Veel mensen gedragen zich er dan ook naar: ze proberen zichzelf te beschermen door plaatsing van camera’s of alarmsystemen of de aankoop van een wapen, of mijden bepaalde buurten in onze steden na zonsondergang. Als oorzaken van de straffeloosheid kunnen genoemd worden: de invloed van een progressieve ideologie op het justitieel beleid die  criminelen eerder neerzet als slachtoffers van de samenleving en een fundamentele onderfinanciering van het gerecht. 

Efficiënte justitie

Voor het Vlaams Belang moet veiligheid een fundamenteel recht zijn en moet het garanderen die veiligheid opnieuw de eerste kerntaak van de overheid worden. Enkel door een consequente vervolging en bestraffing van elk crimineel feit kan onze samenleving opnieuw veilig worden. Het Vlaams Belang wil werk maken van een hardere aanpak van de onveiligheid door de politie de nodige armslag te geven en goed uit te rusten, en het gerecht voldoende middelen te geven om behoorlijk te functioneren.

Straffen ook echt uitvoeren

Ook moeten opnieuw voldoende kordate straffen voorzien worden die in verhouding staan tot de gepleegde misdrijven.  De capaciteit van onze gevangenissen moet bovendien verhoogd worden zodat alle straffen effectief uitgevoerd kunnen worden. Vreemdelingen die ernstige criminele feiten plegen moeten onverbiddelijk het land worden uitgezet. Minderjarigen die misdaden plegen, moeten voor een strafrechter verschijnen en net als volwassenen berecht worden volgens het gewone strafrecht.

Massa-immigratie stoppen

De massa-immigratie vanuit andere continenten naar dit land kost onze samenleving jaarlijks niet alleen vele miljarden die beter anders besteed zouden kunnen worden, maar bedreigt ook onze identiteit, onze veiligheid en ons welzijn. Door de open grenzen worden niet alleen de immigranten zelf binnengehaald, maar samen met hen ook hun cultuur, tradities en godsdienst. De absorptiecapaciteit van onze samenleving is ruimschoots overschreden.  Inmiddels zijn er net als in veel andere West-Europese landen parallelle allochtone gemeenschappen ontstaan waar andere wetten en gewoonten gelden dan in de rest van de Vlaamse samenleving. De massa-immigratie verandert Vlaanderen wezenlijk en niet in de positieve zin.

Zekere grenzen, zekere toekomst

De open grenzen leiden tot hogere criminaliteitscijfers, een verdwijnen van onze al schaarse open ruimten en de import van islamitische waarden en normen die haaks staan op de waarden van onze vrije Europese samenleving. De beperkte economische meerwaarde van de massa-immigratie staat – onder meer door de hoge werkloosheidscijfers onder niet-westerse allochtonen – niet in verhouding tot de enorme sociale kost.

Immigratiestop

Het Vlaams Belang pleit dan ook voor het principe van de immigratiestop. Vlaanderen mag niet langer het land van melk en honing zijn voor buitenlandse gelukzoekers die niet geïnteresseerd zijn in onze cultuur, maar wel in onze welvaart. Asielzoekers moeten worden opgevangen in de regio van het land van herkomst, niet hier. De regels inzake gezinshereniging en huwelijksmigratie moeten fors worden aangescherpt. Mensen met een andere herkomst moeten zich in het publieke leven aanpassen aan onze samenleving en niet omgekeerd. Immigranten die willen genieten van onze sociale zekerheid moeten er eerst aan bijgedragen hebben. Ons staatsburgerschap mag geen vodje papier meer zijn, maar de bekroning van een geslaagde integratie. Mensen van allochtone origine die willen integreren, moeten beschouwd worden als volwaardige Vlaamse burgers en hier alle kansen krijgen. Wie van onze gastvrijheid echter misbruik maakt om hier misdrijven te plegen of onze cultuur en identiteit aan te vallen, moet als ongewenste vreemdeling het land worden uitgezet.

Een Europa van vrije naties

De Europese Unie evolueert naar een Europese superstaat, die in toenemende mate ingrijpt in de bevoegdheden van de lidstaten en daarbij niet zelden ingaat tegen de democratische beslissingen van de Europese volkeren. Heel duidelijk wordt dit op het vlak van immigratie. De EU vaardigt bijvoorbeeld regelgeving uit die de mogelijkheden voor lidstaten om een kordaat immigratie- en inburgeringsbeleid te voeren fors beperken. Regeringen die alsnog door de bevolking gevraagde maatregelen nemen tegen immigratie worden door de EU aan de schandpaal genageld en aangepakt met procedures.

De EU kost Vlaanderen bovendien fors meer geld dan ze ons oplevert. Om een peperdure en onwerkbare euro in stand te houden, werd de EU omgevormd tot een transferunie naar Belgisch model. Naast de melkkoe van België en Wallonië wordt Vlaanderen nu ook miljardenleverancier van de EU en Zuid-Europese landen.

Vlaanderen, staat in Europa

Het Vlaams Belang wil dat de Europese Unie fundamenteel wordt hervormd. De Europese superstaat die geen respect betoont voor de democratie of de publieke opinie in de lidstaten moet plaats maken voor een confederaal Europa van vrije naties die samen hun afspraken maken. De structurele miljardenstroom van Noord- naar Zuid-Europa moet stoppen. Lidstaten moeten opnieuw hun grenzen kunnen controleren en zélf kunnen bepalen wie zich onder welke voorwaarden in het land kan vestigen. Turkije is geen Europees land en hoort dus niet thuis in de EU. Het Vlaams Belang wil uiteraard geen muren rond Vlaanderen optrekken. Onze partij ziet in een krachtige Europese samenwerking echt wel nut: een klein exportland als Vlaanderen heeft belang bij een Europese economische ruimte en onze belangen worden op mondiaal niveau beter en krachtiger collectief verdedigd. De EU is in de huidige vorm geen gezond en positief Europees project, maar staat dit integendeel eerder in de weg.