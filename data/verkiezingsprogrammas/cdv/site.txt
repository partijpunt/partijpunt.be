Sociaal overleg

Het sociaal overleg staat centraal in onze maatschappij én in het bijzonder in ons arbeidsmarktbeleid. De lange traditie van sociaal overleg in ons land zorgde voor een economische groei én sociale vooruitgang. Goed sociaal overleg is een garantie op duurzame welvaarts- en jobcreatie en op een rechtvaardige verdeling van de welvaart. Transities en hervormingen zijn maar duurzaam als ze breed gedragen worden. Die gedragenheid kan enkel tot stand komen door permanent overleg met de sociale partners. Zij moeten dan ook de nodige ruimte krijgen om interprofessionele akkoorden te sluiten en onderhandelingen op sector- en ondernemingsniveau te voeren. Sociaal overleg moet bovendien niet alleen over loon- en arbeidsvoorwaarden gaan maar ook over werkbaar werk en arbeidsorganisatie. 

We zijn niet blind voor de grote veranderingen op de arbeidsmarkt en de grote uitdagingen waarmee de sociale partners geconfronteerd worden. Het is pas wanneer het sociaal overleg in het slop zit en er geen vooruitgang meer wordt geboekt, dat een regering kan ingrijpen. Ook voorstellen die door de regering worden geformuleerd moeten in dit kader in overleg en voor advies worden voorgelegd aan de sociale partners.

Het huidige landschap van paritaire comités is historisch gegroeid. De complexiteit remt de arbeidsmarktmobiliteit af, de structuur weerspiegelt niet altijd de economische realiteit, loononderhandelingen sluiten niet goed aan bij de economische positie van de ondernemingen en de paritaire organen sporen niet meer met de ondernemingsstructuren en het afnemend onderscheid tussen arbeiders en bedienden. Binnen eenzelfde sector concurreren verschillende paritaire comités met elkaar wat nefast kan zijn voor de arbeids- en loonvoorwaarden van die werknemers. Daarom willen we het sectoraal overleg moderniseren en het aantal paritair comités verminderen.

Het stakingsrecht ligt onder vuur. De geschiedenis leert ons dat het stakingsrecht te belangrijk is om overboord te gooien. Het stakingsrecht moet dan ook steeds gevrijwaard blijven. Maar: het stakingsrecht moet behoedzaam aangewend te worden. Het is een laatste middel wanneer alle overlegvormen uitgeput zijn.

Asiel en migratie
   
In onze geglobaliseerde wereld is migratie een realiteit. Globale politieke, economische, ecologische en demografische ontwikkelingen maken dat altijd mensen van de ene naar de andere plaats zullen verhuizen. De grenzen van ons land of van de Europese Unie volledig sluiten, is een illusie. Dat is onmogelijk én onwenselijk. Mensen op de vlucht willen we bescherming bieden. Andere migranten kunnen positief bijdragen aan onze samenleving. Tegelijk mogen we niet blind zijn voor de uitdagingen waar migratie ons voor plaatst.

Gecontroleerd, kordaat en humaan asielbeleid
Cd&v kiest voor een gecontroleerd, kordaat en humaan asielbeleid. Daarbij zetten we in op een sterker Europees beleid. We versterken de Europese buitengrenzen. Doeltreffende grenscontroles aan alle buitengrenzen van de Europese Unie zijn daarbij cruciaal. Asielzoekers uit landen met een lage erkenningsgraad komen in de zogenaamde snelle grensprocedure terecht. Een verplichte solidariteit tussen de lidstaten moet zorgen voor een eerlijke spreiding van asielzoekers over gans de Europese Unie.

We pakken de oorzaken van conflicten in de regio’s zelf aan, zodat vluchtelingenstromen vermeden worden. Kwalitatieve opvang in de conflictregio’s gaat daarmee hand in hand. In België zelf moeten we een kwaliteitsvolle en snelle asielprocedure garanderen. Een nieuw Migratiewetboek moet daaraan bijdragen.

In de opvang gaan we voor een evenwicht tussen collectieve en individuele opvang. Asielzoekers met een hoge kans op erkenning of een kwetsbaar profiel (bijvoorbeeld alleenstaande moeders met kinderen) worden ondergebracht in de individuele opvang. Daarbij hebben we speciale aandacht voor de kwetsbare groep niet-begeleide minderjarigen.

Verzoekers om internationale bescherming zien hun leven vaak te lang gepauzeerd worden in de periode dat zij hun procedure doorlopen. We zetten daarom in op de activering van deze groep. Een nuttige dagbesteding draagt bij aan de integratie van de betrokken vreemdeling en zorgt voor een gemoedelijkere sfeer in de opvangcentra. Voor verzoekers die (nog) niet naar de arbeidsmarkt kunnen worden toegeleid, zetten we in op alternatieven zoals opleidingen en vrijwilligerswerk.

Voor zij die hier niet kunnen blijven, zorgen we voor een aanklampend terugkeerbeleid. De filosofie is: “vrijwillige terugkeer als het kan, gedwongen terugkeer als het moet”. Daarbij staat begeleiding op maat voorop. Vreemdelingen die een bevel krijgen om het grondgebied te verlaten, worden individueel en intensief begeleid richting een duurzaam toekomstperspectief. Wanneer een uitgewezen vreemdeling weigert mee te werken aan zijn aanklampend terugkeertraject en vrijwillige terugkeer, wordt ingezet op een versterking van de gedwongen terugkeer. Vooraleer er wordt overgegaan tot vasthouding met het oog op het gedwongen terugkeer, moet worden nagegaan of er een minder dwingend alternatief nog doeltreffend kan worden toegepast.

Versterkend migratiebeleid
Niet alle nieuwkomers zijn hier omdat ze gevlucht zijn voor oorlog en geweld, maar bijvoorbeeld wel om hier te studeren of te werken. Van legale migratie maken we een positief verhaal. Legale migratie is goed voor de migrant zelf, voor de ontvangende samenleving én voor het land van herkomst.

Via studiemigratie trekken we buitenlands talent aan.

Door de krapte op de arbeidsmarkt neemt het belang van arbeidsmigratie alleen maar toe. Uitbuiting en misbruik van arbeidsmigranten pakken we streng aan. Bij de beoordeling van aanvragen zijn we alert voor factoren met een hoog risico op misbruiken. We stellen toegankelijke informatie over de arbeidsrechten ter beschikking van de arbeidsmigrant. Daarnaast maken we werk van inburgeringstrajecten voor arbeidsmigranten.

Gezinshereniging blijft het belangrijkste migratiekanaal naar ons land. We hechten veel belang aan het recht om te kunnen samenleven met het (kern)gezin. We zien er nauwgezet op toe dat dit migratiekanaal niet misbruikt wordt. Daarom voorzien we in duidelijkere en transparantere regels inzake gezinshereniging. Deze moeten tot uiting komen in het nieuwe Migratiewetboek.

Energiemix

Bij het bepalen van onze visie op de energiemix laten we ons leiden door het streven naar betaalbare, betrouwbare en klimaatneutrale energieproductie als basis van onze samenleving en onze welvaart. We geloven dat economische groei nodig is om de energietransitie te realiseren: we zullen pas kunnen investeren in toekomstbestendige energiebronnen als onze economie groeit en voldoende welvaart genereert.

Op Europees niveau voorziet de Europese Commissie dat tegen 2050 de elektriciteitsproductiemix in de EU aanzienlijk verandert ten gunste van hernieuwbare energiebronnen, waarbij de toename van windenergie het meest opvalt. In 2050 wordt 73% van de elektriciteit opgewekt uit hernieuwbare energiebronnen, terwijl kernenergie en aardgas hun rol in de elektriciteitsproductiemix behouden. Daarentegen verdwijnt elektriciteitsproductie uit olie en vaste (fossiele) brandstoffen volledig.

In België zal de elektriciteitsproductie tegen 2050 meer dan verdubbelen van de huidige 91 TWh tot meer dan 225 TWh, afgaande op de resultaten van de PATHS2050-studie van Energyville (elektrificatiescenario, exclusief import). Gelet op de groeiende nood aan meer productiecapaciteit, kunnen we kunnen het ons niet veroorloven bepaalde vormen van CO2-neutrale elektriciteitsproductie a priori uit te sluiten. Ook Elia stelt dat België in 2050 slechts 28% tot 37% van de totale elektriciteitsvraag kan dekken met eigen binnenlandse hernieuwbare productie. Op Europese schaal zijn er potentieel weliswaar voldoende hernieuwbare energiebronnen beschikbaar om de directe elektrificatie te dekken, maar moet er voor de indirecte elektrificatie hoe dan ook naar andere productietechnologieën (of import van groene moleculen) worden gekeken.

Hernieuwbare energie
Eerste prioriteit is het potentieel voor wind- en zonne-energie in Vlaanderen zo goed mogelijk benutten. Dat zijn de minst dure hernieuwbare bronnen en hun kostprijs zal de komende jaren nog verder dalen. Uit de analyses van Energyville4 blijkt dat het technisch potentieel voor hernieuwbare energie uit fotovoltaïsche zonnepanelen op daken en onshore windinstallaties in België geraamd kan worden op 118 GW. Op dit moment is slechts 9% van het totaal Vlaamse energieverbruik hernieuwbaar. Het aandeel van groene stroomproductie in het Vlaamse bruto elektriciteitsgebruik lag in 2020 op 17,4%.

Zonne-energie en onshore windenergie
Energyville becijferde dat de capaciteit aan windturbines op land tegen 2030 in België op een kostenefficiënte manier kan verdubbelen tot 5 GW. Voor zonnepanelen kan de capaciteit zelfs verviervoudigen tot 20 GW. Dat is ambitieus, maar haalbaar. Meer dan 90% van de geschikte Vlaamse dakoppervlakte is momenteel nog onbenut voor zonnepanelen.

De huidige Vlaamse ambitie van 6,7 GW zonnepanelen in 2030 moet voor ons dan ook naar boven herzien worden. Het doel moet zijn om het groeiritme binnen de 5 jaar te verdubbelen tot 600 MW per jaar om zo te komen tot 9 GW in Vlaanderen in 2030.

Voor wind op land moet de ambitie omhoog naar 150 MW per jaar, om uit te komen op 2,9 GW in 2030. We willen dit realiseren door onder meer in te zetten op repowering van turbines op bestaande locaties en een betere symbiose met de luchtvaartactiviteiten na te streven.

Het is belangrijk een stabiel investeringskader te voorzien en de vergunningsprocedures verder te stroomlijnen. De Raad voor Vergunningsbetwistingen zou binnen de 6 maanden uitspraak moeten kunnen doen en moet daartoe versterkt worden. De Vlaamse financiering van steden en gemeenten moet gedeeltelijk afhankelijk gemaakt worden van de hernieuwbare energieproductie op hun grondgebied. Op die manier worden ook lokaal de baten van hernieuwbare energie versterkt. Coöperatieven en systemen van energiedelen moeten alle kansen krijgen. We maken op die manier de voordelen van de energietransitie ook voor bijvoorbeeld appartementsbewoners reëel. Grote dakoppervlaktes van grote verbruikers worden systematisch en verplicht voorzien van een minimum aandeel zonnepanelen.

Offshore windenergie
België en Belgische bedrijven zijn een pionier in de ontwikkeling van offshore windenergie. Met 399 windturbines die samen 2262 MW aan hernieuwbare productiecapaciteit vertegenwoordigen, staan we op de zesde plaats in de wereld.

Deze capaciteit moet voor ons nog worden opgevoerd, in een eerste stap binnen onze eigen territoriale wateren. Dankzij de beslissing van de federale regering om de tweede Belgische offshore zone (Prinses Elisabethzone) uit te breiden tot 3,5 GW realiseren we tegen 2030 een capaciteit van 5,8 GW offshore wind. Richting 2050 moet de capaciteit offshore wind aangroeien tot 8 GW. Repowering en optimalisatie van de eerste offshore windmolenpark kan hiertoe bijdragen.

We mogen en kunnen onze ambities voor groene stroom niet beperken tot ons eigen grondgebied. De ruimte in het Belgisch deel van de Noordzee is te schaars. Verder in de Noordzee, bijvoorbeeld voor de kust van het VK en Denemarken, is er nog meer wind die voor nog constantere stroomvoorziening kan zorgen. Op grond van samenwerking met onze buurlanden en tussen EU-lidstaten en in lijn met de ambities binnen de Green Deal, moet België een actieve rol op te nemen binnen de North Sea Energy Cooperation. We zien in 2050 potentieel voor een directe verbinding met 16 GW offshore windcapaciteit buiten de Belgische Noordzee.

We begrijpen de bezorgdheden rond bovengrondse hoogspanningslijnen. We moeten het onderzoek ondersteunen dat ondergrondse gelijkstroomnetten op robuuste manier kan inschakelen in de bestaande wisselstroomnetten. Vlaanderen legt een bindend handhavingskader vast voor elektromagnetische straling en controleert dit zelf.

Nucleair
 

Huidig nucleair park
De Russische inval in Oekraïne is een absolute gamechanger in het debat over de kernuitstap. Het wordt duidelijk dat een energiemix enkel gebaseerd op hernieuwbare energie en gas geen optie meer is. Verwijzend naar Duitsland is het duidelijk dat we met alleen zonne- en windenergie op korte termijn niet verder kunnen. Er is een reëel risico dat de bevoorradingszekerheid in het gedrang kan komen in periodes zonder zon en wind, een zogenaamde Dunkelflaute1.

Zoals eerder besproken is de elektrificatie van het wagenpark en het verwarmen van onze woning cruciaal om de uitstoot te beperken. Hoge elektriciteitsprijzen zouden dit in de weg staan. Een slimme combinatie van hernieuwbare én nucleaire energieproductie is voor ons de toekomst. Energyville toont aan dat dergelijke mix leidt tot een energiesysteem aan de laagste kostprijs.

We willen dan ook dat de federale regering de haalbaarheid van een levensduurverlenging van de bestaande reactoren onderzoekt in functie van het versterken en veiligstellen van de bevoorradingszekerheid op korte en lange termijn. De exploitant moet meewerken aan een grondige analyse om een duidelijk zicht te krijgen op de kosten, uitdagingen en timing van een levensduurverlenging. Deze analyse moet ook nagaan of er centrales zijn die kunnen bijdragen aan rendabele waterstofproductie.

Wat Doel 4 en Tihange 3 betreft, heeft de federale regering op 18 maart 2022 beslist om de gesprekken met ENGIE op te starten met het oog op een levensduurverlenging voor een periode van 10 jaar. Een verlenging met 20 jaar (tot 2045) lijkt ons echter meer aangewezen om de benodigde investeringen beter economisch te verantwoorden. Eventuele verdere verlenging moet in het licht van de veiligheid en alternatieve technologieën beoordeeld worden.

Nieuwe nucleaire technologie
België heeft een lange traditie in het industrieel bouwen en uitbaten van nucleaire centrales, evenals het ontwikkelen van hoogstaande onderzoeksactiviteiten rond kernenergie en opslag van kernafval. Deze competentie is erkend op wereldniveau en gaf aanleiding tot vele innovaties. Als land met veel nucleaire knowhow mogen we de boot van onderzoek naar de nieuwste generaties reactoren niet missen.

Veelbelovend is de ontwikkeling van kleine modulaire kernreactoren met nieuwe nucleaire technologie, de zogenaamde SMR’s. Verschillende landen waaronder Canada, de Verenigde Staten, het VK en Frankrijk zetten hierop in. Deze reactoren hebben een veel kleinere capaciteit (tot 300 MW) waardoor ze op meer plaatsen gebouwd kunnen worden. SMR’s zouden in relatief grote volumes in een fabriek kunnen worden geproduceerd om nadien op locatie op te bouwen. Ze moeten ook flexibel kunnen worden in- en uitgeschakeld naargelang de elektriciteitsvraag waardoor ze compatibel zijn met hernieuwbare energiebronnen.

Wat de bouw van nieuwe nucleaire centrales betreft, zijn voor ons volgende randvoorwaarden belangrijk: (1) flexibiliteit, (2) passieve veiligheid, (3) minimalisatie van langlevend afval (4) non-proliferatie en (5) economische haalbaarheid en verzekerbaarheid. Die voorwaarden sluiten voor ons de bouw van nucleaire centrales (inclusief SMR’s) van de huidige generatie uit.

Wij blijven het onderzoek naar nieuwe nucleaire technologieën steunen. Het wereldvermaarde Studiecentrum voor Kernenergie (SCK) in Mol moet daarbij verder worden ondersteund door de federale overheid en moet een belangrijke rol spelen in de te ontwikkelen Europese nucleaire strategie. Samen met de federale overheid en (internationale) industriële partners moet het SCK een onderzoeksprogramma op poten zetten waarbij de mogelijkheden van elektriciteits- en waterstofproductie door SMR’s wordt onderzocht. Het doel is om tegen 2040 in België een piloot SMR te bouwen. Die optie wordt momenteel verhinderd door de wet houdende de geleidelijke uitstap uit kernenergie voor industriële elektriciteitsproductie. Met een aanpassing van die wet willen we de oprichting en exploitatie van een nieuwe nucleaire centrale op basis van de nieuwe generatie nucleaire technologie toelaten. We dienden hiervoor reeds een wetsvoorstel in het federaal Parlement.

Het is nog niet mogelijk om met zekerheid te zeggen wanneer SMR’s die aan onze randvoorwaarden voldoen commercieel beschikbaar zullen zijn. We verwachten dat ze commercieel rond 2045 ingezet kunnen worden. Door het Europees onderzoek naar nucleaire technologieën te bundelen kunnen we de ontwikkeling versnellen. Het is onze ambitie om de sluiting van Doel 4 en Tihange 3 in 2045, samen goed voor een capaciteit van 2 GW, op te vangen met de bouw van minstens 7 SMR’s van 300 MW.

Gas
Elektrificatie en energie-efficiëntie zullen de komende decennia leiden tot een daling in het gebruik van aardgas. Aardgas zal echter onvermijdelijk nog vele jaren een belangrijke, zelfs cruciale energiebron blijven.

Op korte termijn is er door het afschakelen van de reactoren in 2025 onvermijdelijk bijkomende (baseload) capaciteit nodig. De opties daarvoor zijn beperkt: bijkomende flexibele gascentrales zullen hoe dan ook nodig zijn in ons land. Door die flexibiliteit zijn ze compatibel met de productie-eenheden voor groene stroom. Bovendien zijn ze veel milieuvriendelijker dan de steenkool- of bruinkoolcentrales die elders mee de Europese energiemix bepalen. Nieuwgebouwde gascentrales moeten op termijn hun CO2 kunnen afvangen en kunnen omschakelen op hernieuwbaar gas en e-fuels. Na 2035 zal de behoefte aan gascentrales dalen. Ze zullen hoe langer hoe meer ingezet worden om de piekvraag tijdens periodes met weinig zon en wind op te vangen.

We moeten er alles aan doen om ons gediversifieerd te bevoorraden op de wereldmarkt. Voorraden moeten doorheen de EU gecoördineerd worden om prijspieken te vermijden. België moet zijn strategische rol met vele ontsluitingen voor aardgas en als knooppunt binnen het EU-net blijven spelen. De terminal van Zeebrugge en het gasnetwerk zijn van een zodanig strategisch belang dat we de beslissingsmacht erover in eigen, binnenlandse, handen moeten houden.

Nieuwe aansluitingen op het aardgasnet voor woningen en appartementsgebouwen zijn niet meer aan de orde. Specifiek voor de landbouwsector vormt biogas een welkom alternatief en kan op kleine (pocketvergisters) of middelgrote schaal een onderdeel van de transitie zijn. Warmtekrachtkoppelinginstallaties (WKK’s) hebben als technologie een belangrijk aandeel om energie te besparen door naast elektriciteit ook nuttige warmte te leveren, en doordat de piekbehoefte aan elektriciteit samenvalt met de warmtevraag. Dit dubbelgebruik van aardgas blijft nog lange tijd interessant. Ook deze technologie zal echter op termijn van aardgas af moeten.

Warmte vergroenen
We verbruiken in Vlaanderen meer dan 120 TWh aan warmte. De helft wordt door bedrijven gebruikt, meer dan 1/3 door gezinnen. Ook hier is elektrificatie een belangrijk antwoord op de verduurzaming van de warmtevraag. Waar warmtenetten niet zinvol zijn, moeten we – te beginnen met nieuwbouwwoningen - overstappen op warmtepompen. Hiermee boeken we nog grote energie-efficiënte én klimaatwinsten. In minder goed geïsoleerde woningen zijn hybridewarmtepompen een tussenoplossing in afwachting van doorgedreven isolatie. We drijven verder de inspanningen op om gebruikers van elektrische accumulatieverwarming te begeleiden naar slim aangestuurde warmtepompen en warmtepompboilers.

Maar ook groene warmte en de uitwisseling van restwarmte vormen een belangrijk onderdeel van het toekomstig beleid. De collectieve warmte-uitwisseling via warmtenetten biedt, op de gunstige locaties qua (rest-)warmte-aanbod en warmtevraag, milieuwinst op vergeleken met individuele verwarmingssystemen. We willen dat Vlaanderen een regierol opneemt voor een planmatige uitrol van warmtenetten en dat het lokale besturen ondersteunt in de opmaak van een warmteplan. Dergelijke plannen geven aan waar in de gemeente preferentieel verwarmd wordt met warmtenetten, warmtepompen of een andere oplossing. Er is nood aan warmte-backbones om de restwarmte dichter bij de potentiële gebruikers te brengen. Vlaanderen moet daarom de nodige steun bieden om grote bronnen van industriële restwarmte verder te ontsluiten en het zo mogelijk maken dat woonwijken en bedrijven hierop kunnen aansluiten.

Aardwarmte kan een onderdeel zijn van de oplossing. Diepe geothermie heeft een goede toekomst in Limburg en de Noorderkempen. Met de Vlaamse ondersteuning van groene warmte en coördinatie van de exploitaties kunnen in de ganse regio huishoudens, bedrijven en andere grote afnemers fossielvrij gemaakt worden.

Er dient snel een wettelijk kader te komen voor het beheer van warmtenetten op het publiek domein. Bij de uitwerking dient men oog te hebben voor het feit dat warmtenetten sterk kunnen verschillen naar schaal en karakter. De regie ligt het best bij gemeenten. We waken erover dat de consument voldoende wordt beschermd, met onder andere sociale maximumprijzen. Klanten moeten, eens aangesloten op een warmtenet, altijd kunnen rekenen op warmte.

energietransitie
De energietransitie zal pas slagen als we ook rekening houden met het maatschappelijk draagvlak. Haalbaarheid en betaalbaarheid zijn daarbij de sleutelwoorden.

We houden daarom de btw op elektriciteit en aardgas op 6 procent voor gezinnen. De accijnshervorming laat ons toe basisverbruik aan een lager tarief te belasten en groter verbruik aan een hoger tarief, zoals bij de waterfactuur. Verder kunnen in de toekomst de accijnzen dalen om prijsstijgingen op te vangen en af te remmen. We hanteren hiervoor de energienorm, waarbij we erover waken dat prijsverschillen met de buurlanden die niet te verantwoorden zijn, worden aangepakt. Zo beschermen we de concurrentiepositie van onze ondernemingen en de koopkracht van de huishoudens.

Voor cd&v blijft het sociaal tarief voor gas en elektriciteit noodzakelijk om de meest kwetsbaren te beschermen tegen de stijgende energieprijzen. Maar het verschil vandaag is te groot tussen zij die er recht op hebben en zij die er geen recht op hebben. Het sociaal tarief mag geen aanzet zijn tot inactiviteitsval. Wij pleiten dan ook voor een snelle hervorming van het sociaal tarief via een getrapt systeem. Hoe hoger het inkomen, hoe lager de tussenkomst. Bovendien moeten sociaaltariefklanten in de eerste plaats kansen krijgen om de eigen woning energiezuiniger te maken bijvoorbeeld door zonnepanelen te plaatsen.

We moeten altijd aandacht blijven besteden aan ontzorging en trajectbegeleiding, in het bijzonder in het renovatiebeleid. Dat vergt maatwerk en een lokale aanpak. We versterken het huidige beleid met verhoogde budgetten (premies en leningen) voor de renovaties na verwerving van een woning of appartement. We maken de steun afhankelijk van het inkomen, waarbij we vooral de lagere en middeninkomens ondersteunen.

Gemeentefonds

Er is een rechtvaardigere verdeling nodig vanuit het Gemeentefonds. Landelijk Vlaanderen mag niet vergeten worden. 

Gemeentefonds

De Vlaamse overheid ondersteunt met het Gemeentefonds onze steden en gemeenten. Het Gemeentefonds is daardoor een van de belangrijkste inkomstenbronnen voor de lokale besturen en moet gemeenten helpen om, onder meer, een kwaliteitsvolle dienstverlening aan te bieden aan de burgers. Alleen wordt het Gemeentefonds niet rechtvaardig verdeeld, de onderlinge verschillen tussen gemeenten zijn te groot. De grote steden krijgen disproportioneel veel geld, en de dorpen te weinig.

Mensen in landelijk Vlaanderen voelen zich verwaarloosd. Het subsidieregister geeft hen gelijk. Een grootstad als Antwerpen of Gent krijgt per inwoner vijf keer zoveel middelen als de Denderstreek, terwijl deze regio ook met grote uitdagingen kampt. Een stad als Leuven ontvangt per inwoner dubbel zoveel middelen dan Tienen en liefst 4,5 keer meer dan Tervuren. Wie buiten de stad woont, krijgt daardoor het gevoel dat er te weinig aandacht naar zijn problemen gaat. Onze partij pleit voor een rechtvaardigere verdeling vanuit het Gemeentefonds over de steden en gemeenten, want als Daensisten staan we niet toe dat mensen zich vergeten voelen.

Plattelandsfonds en Open Ruimtefonds

Cd&v strijdt al jaren voor landelijk Vlaanderen. Onze partij heeft in het verleden het Plattelandsfonds en de bijkomende financiering voor de open ruimte gerealiseerd, net om ervoor te zorgen dat landelijke gemeenten niet vergeten worden. De Vlaamse regering ondersteunt met het Plattelandsfonds projecten van plattelandsgemeenten met een beperkte fiscale draagkracht.

De bijkomende financiering voor open ruimte moet gemeenten helpen om in te zetten op het behoud van  open ruimte, parken, bossen en weilanden.

 

Er moet een eerlijke verdeling komen van alle middelen. De uitdagingen op vlak van samenleven, klimaat en economie zijn ook buiten de centrumsteden groot. Daarom strijden wij voor een eerlijke verdeling van de middelen en respect voor landelijk Vlaanderen zodat iedereen in Vlaanderen kan genieten van kwalitatieve dienstverlening, infrastructuur en mobiliteit.

gezinnen
Een gezin neemt vele vormen aan. Mama, papa, kindje. Of twee mama’s of papa’s. Of een alleenstaande ouder, een plusouder... Of misschien is er (nog) geen kindje in jouw gezin. En da’s allemaal oké. Want de kern blijft hetzelfde – het gezin blijft de plaats waar je je geborgen en geliefd weet.

Cd&v hecht veel belang aan het gezin en we dragen zorg voor alle mensen in alle gezins- en relatievormen. Het is in de gezinnen dat een hecht, authentiek en betrokken Vlaanderen start. En daar hoort iedereen bij.

We zijn nog nooit zo verbonden geweest en tegelijk is eenzaamheid zeer aanwezig, bij jong en oud. Bij cd&v willen we vermijden te verzanden in een maatschappij waar men geen tijd meer heeft voor het gezin en familie. We streven naar een betere work-life balance zodat mensen er naast carrière tijd is om er voor elkaar en bij elkaar te zijn. Een hechte gemeenschap start namelijk in je directe omgeving. Het is daar dat je je zorgen deelt, je successen viert en kan op terugvallen wanneer het even wat minder goed gaat.

Jobsdeal

De werkzaamheidsgraad in België bij de 20-64 jarigen bedroeg medio 2022 71,4%. Dit is nog een heel eind verwijderd van de beoogde 80% werkzaamheidsgraad. Daarbij zijn grote regionale verschillen te zien, zowel tussen de gewesten als binnen Vlaanderen. Vlaanderen gaat daarenboven gekreund onder een historisch hoog aantal vacatures en een kwalitatieve en kwantitatieve mismatch op de arbeidsmarkt. Brussel en Wallonië kampen dan weer met andere problemen zoals een hogere werkloosheid. Ook telt ons land een significant aantal langdurig werklozen en inactieven.

Momenteel zijn er 182 255 werkzoekenden zonder werk in Vlaanderen en meer dan 280 000 in heel België, waarvan meer dan 150.000 mensen langer dan 2 jaar werkloos zijn. In Vlaanderen alleen al zijn er 46.611 mensen die al 3 jaar of langer werkzoekend zijn. Van degenen die 3 jaar of langer werkzoekend zijn, zijn er 14.185 nu al officieel niet-inzetbaar waarvan we zeggen dat ze niet naar een nieuwe job begeleid kunnen worden en we dus de facto gewoon opgeven.

Bovendien legt de huidige budgettaire toestand van de federale staat, met een begrotingstekort van meer dan 30 miljard euro, op termijn een hypotheek op de welvaart van de toekomstige generaties. Enkele structurele hervormingen dringen zich dan ook op om ons land opnieuw op het juiste spoor te zetten, onder meer op vlak van de arbeidsmarkt.

cd&v wil met een jobsdeal 2.0 een aanzet geven voor een versterkt federaal arbeidsmarktbeleid. 15 concrete punten om de arbeidsmarkt te hervormen, met als doel een solidaire en welvarende gemeenschap te creëren voor de huidige en toekomstige generaties.  cd&v staat voor een solidaire en hechte gemeenschap waarin mensen kansen krijgen, vertrouwen gegeven wordt, niemand los gelaten wordt, maar waarin mensen ook hun verantwoordelijkheid opnemen. Dat is precies wat cd&v wil bereiken met dit plan. Meer mensen aan het werk krijgen door zij die willen werken of blijven werken beter te ondersteunen en het verschil tussen werken en niet-werken te vergroten. Maar evenzeer door een aanklampend beleid te voeren voor wie werkloos is, zonder harteloos te zijn, mensen aan hun lot over te laten of te stigmatiseren. We willen dat elkeen op arbeidsleeftijd een aanbod en begeleiding op maat krijgt. We laten ook niemand achter, maar willen de werkloosheidsverzekering ook terug echt gaan gebruiken waarvoor ze dient; een vangnet voor wie werkloos wordt en een springplank om snel terug aan de slag te kunnen gaan.

Dit 15-puntenplan past in een brede toekomstvisie op de arbeidsmarkt van de toekomst die cd&v momenteel uitwerkt. Deze jobsdeal 2.0 is dus niet alleen een voorzet voor een nieuwe federale arbeidsdeal, maar is ook onderdeel van een traject waarbij cd&v met alle experten, sociale partners, onderzoekers, HR-professionals, bedrijven en sectoren de dialoog aangaat om een vernieuwde arbeidsmarktvisie op diverse vlakken te presenteren.

 

15 CONCRETE PUNTEN OM ONZE ARBEIDSMARKT TE HERVORMEN.
 1.         Verlaag de lasten op arbeid structureel aan de hand van een fiscale hervorming
Vandaag loont het voor veel mensen onvoldoende om een job of een promotie te aanvaarden. Onze lasten op arbeid moeten naar omlaag zodat werkende mensen meer netto over houden. De fiscale hervorming van Vincent Van Peteghem moet nog deze legislatuur zorgen voor een eerste lastenverlaging. Dit is complementair met de Vlaamse jobbonus van Jo brouns.

2.         Uitkeringen mogen nooit sneller stijgen dan lonen zodat het financieel interessanter is om te werken dan in de werkloosheid te blijven
cd&v wil een rechtstreekse koppeling tussen het verhogen van de uitkeringen en het verhogen van de lonen zodat de welvaartsenveloppe of andere vormen van verhogingen van uitkeringener niet voor zorgen dat uitkeringen sneller stijgen dan een loon. Voor cd&v moet het optrekken van een aantal uitkeringen, om ze boven de armoedegrens te brengen, ook gepaard gaan met een hoger minimumloon.

3.         Laat werknemers meer fiscaalvriendelijke uren presteren bij de eigen werkgever
Wie extra uren wil werken, moet deze in de eerste plaats kunnen presteren bij de eigen werkgever. Daarom willen we een structurele regeling om werknemers die dit wensen, overuren op een fiscaal en sociaal gunstige manier te laten presteren met een opbouw van sociale rechten. We moeten vermijden dat mensen die meer willen werken, gedwongen worden om dit te doen via  een flexi-job.

4.         Verplicht een opleidingsplan bij collectieve ontslagen
Bij collectieve ontslagen als gevolg van een herstructurering van een bedrijf verplichten we de opmaak van een sociaal plan voor de werknemers. Dit sociaal plan moet voorzien in trajecten naar re-integratie op de arbeidsmarkt en een opleidingsplan. Zo bieden we werknemers onmiddellijk de nodige handvaten om opnieuw aan de slag te gaan.

5.         Ondersteun werknemers die aan de slag willen gaan of blijven ondanks een medische problematiek
Wie ziek wordt, wordt verplicht om zijn/haar activiteiten voor 100% stop te zetten om een arbeidsongeschiktheidsuitkering te ontvangen. We keren dit principe om en zorgen ervoor dat wie ziek is en niet voltijds aan de slag kan blijven, tijdelijk de arbeidsduur kan verminderen. Het loonverlies door het werken van minder uren wordt deels gecompenseerd door een arbeidsparticipatietoeslag. Een soepele combinatie van uitkering en loon moet mogelijk zijn voor langdurig zieken bij werkhervatting

6.         Responsabiliseer de werkgevers door middel van de uitbreiding van het gewaarborgd loon dat werkgevers dienen uit te betalen wanneer hun werknemers langdurig ziek zijn
Arbeiders die ziek worden, hebben slechts recht op een gewaarborgd loon gedurende 7 dagen, daarna krijgen ze gedurende 7 dagen 85,88% van hun normale loon. Het gewaarborgd loon wordt uitbetaald door de werkgever. Bedienden hebben daarentegen recht op een  gewaarborgd loon bij ziekte gedurende 30 kalenderdagen. We willen de periode van gewaarborgd loon voor arbeiders  verlengen naar 30 kalenderdagen om de betrokken werkgevers te responsabiliseren om nog meer aandachtig te zijn voor preventie, aangepast werk en welzijn op het werk.

7.         Vergooi het talent van langdurig zieken niet
Bijna 500.000 mensen dreigen straks al langer dan een jaar van de arbeidsmarkt verdwenen te zijn en vallen terug op een ziekte-uitkering. Deze langdurig zieken hebben vaak nog talenten en mogelijkheden om actief te zijn op de arbeidsmarkt. De regionale arbeidsbemiddelaar, RIZIV, ziekenfondsen en andere partners moeten de handen in elkaar slaan om zo meer mensen terug naar de arbeidsmarkt te loodsen. We blijven het belang van preventie onderstrepen en bekijken hoe we bedrijven hierin nog meer kunnen ondersteunen.

8.         Versterk de degressiviteit van de werkloosheidsuitkeringen
We maken de werkloosheidsuitkering meer activerend door sterkere financiële prikkels te geven aan werklozen om effectief een baan te zoeken en te aanvaarden. cd&v wil de werkloosheidsuitkering in de eerste maanden verhogen zodat werkzoekenden alle ruimte hebben om op zoek te gaan naar een duurzame job. Het is in deze eerste maanden dat de meeste werkzoekenden opnieuw aan de slag gaan. Nadien moeten we zorgen dat de financiële prikkels voldoende groot en helder zijn: de werkloosheidsuitkeringen moeten sneller dalen en op minder momenten. Na 24 of 36 maanden indien je een loopbaan van 20 jaar hebt,  moet een werkloze  een uitkering net boven het leefloon ontvangen.

9.         Beperk de werkloosheidsuitkeringen in de tijd
We beperken de werkloosheidsuitkering tot 36 maanden voor wie geen 20 jaren anciënniteit kan voorleggen. Voor wie langer dan 20 jaar gewerkt heeft, wordt deze beperkt tot 48 maanden. 55+ers die langer dan 20 jaar gewerkt hebben, krijgen een uitzondering op deze beperking.

10.       Zorg voor een aanklampend beleid voor langdurig werklozen dat activeert én tegelijkertijd niemand aan zijn lot overlaat
Vanaf dag één moet de regionale arbeidsbemiddelaar een aanbod op maat doen aan nieuwe werkzoekenden. Opleiding, begeleiding, passende vacatures zullen voortdurend in een aanklampend beleid aangeboden worden. Vanaf januari wordt een werkloze na 2 jaar verplicht nuttige gemeenschapsdienst te verrichten in de lokale gemeenschap. 6 maanden voor de stopzetting van de uitkering, doen de arbeidsbemiddelingsdiensten een ultiem aanbod op maat. Wanneer de werkloosheidsuitkering stopgezet wordt, laten we deze mensen niet los: werklozen die alsnog als toeleidbaar beschouwd worden, blijven ingeschreven bij de arbeidsbemiddelingsdienst zodat ze niet van de radar verdwijnen. Personen die hun uitkering verliezen, worden doorverwezen naar het OCMW.

11.       Sociale economie
Werkzoekenden zullen niet altijd in de reguliere economie kunnen inschakeld worden. Individueel en collectief maatwerk met extra plaatsen in de sociale economie, kunnen een antwoord zijn. Ook instrumenten om lokaal in te zetten zoals gemeenschapsdienst, wijkwerken of tijdelijke werkervaring kunnen ervoor zorgen dat een aanbod op maat kan worden geformuleerd door de regionale arbeidsbemiddelaar. Dit gebeurt in samenwerking met OCMW’s, lokale besturen, verenigingen en social profit en dit zowel voor wie een werkloosheidsuitkering heeft als voor wie beroep doet op een leefloon of niet op de arbiedsmarkt actief is.

12.       Versterk de arbeidsmobiliteit tussen sectoren en tussen de verschillende regio’s in ons land
We willen drempels wegwerken wanneer werknemers de overstap willen maken van een job in de ene sector naar een job in een andere sector en de verschillende statuten beter op elkaar afstemmen. Bovendien moet steeds gelden dat wie gelijk werk doet, gelijke rechten moet hebben en dit mag niet afhankelijk zijn van of je in de privé of bij overheid werkt.

Daarnaast promoten we interregionale mobiliteit binnen België door ook voor Belgen voor ondersteuning te zorgen bij relocatie: Belgen die verhuizen voor een job (minimum 60 km) moeten ondersteuning krijgen.

13.       Wie de streektaal niet wenst te leren, kan geen beroep doen op een werkloosheidsuitkering
Een groot deel van de werkzoekenden heeft onvoldoende taalkennis. In Vlaanderen spreekt zelfs bijna 1 op 4 werkzoekenden onvoldoende Nederlands. We pleiten ervoor om werkzoekenden onmiddellijk taalles te geven wanneer de arbeidsbemiddelingsdienst in contact komt met de werkzoekende. Wie zich niet inzet om de streektaal te leren, kan geen beroep doen op een uitkering.

14.       Geef elke werknemer het recht op 5 opleidingsdagen per jaar
4 op 10 werknemers zullen hun job niet kunnen blijven uitoefenen tot aan hun pensioen omdat ze de nodige competenties missen. Levenslang leren en het opleiden van werknemers op de werkvloer wordt binnen de huidige arbeidsmarktevoluties zoals digitalisering dus steeds belangrijker. Elke werknemer moet  een individueel, meeneembaar en afdwingbaar recht op vijf dagen opleiding per jaar krijgen. We willen bedrijven en werknemers steunen om naar en echte leercultuur te evolueren.

15.       Sociale voordelen moeten toegekend worden op basis van het inkomen
Sociale voordelen worden nog te vaak toegewezen  op basis van het statuut van de begunstigde. Er moet onderzocht worden welke voordelen op basis van het inkomen kunnen toegekend worden zodat mensen sommige sociale voordelen niet automatisch verliezen als ze aan de slag gaan. Op korte termijn wil cd&v ook het sociaal tarief voor energie hervormen, onder meer door het progressief te maken op basis van inkomen.

Kinderopvang

Kinderen verdienen op elk moment een veilige, warme omgeving en de beste zorgen. In Vlaanderen kunnen we rekenen op duizenden kinderbegeleiders, onthaalouders en verantwoordelijken die dag in en uit het beste geven van zichzelf om te zorgen voor onze allerkleinsten. Elke dag weer ontlasten deze mensen duizenden ouders en stellen ze hen in staat om te gaan werken, een opleiding te volgen…

Het is opvallend dat in Vlaanderen kinderen al op heel jonge leeftijd naar de kinderopvang gaan. Iets meer dan 50% van de 0-jarigen maakt in Vlaanderen gebruik van de kinderopvang. Ter vergelijking, is dat in Zweden iets minder dan 10%. Daarnaast spenderen onze kinderen gemiddeld genomen ook meer tijd in de opvang dan kinderen in andere landen van dezelfde leeftijd.

Net daarom is kwalitatieve kinderopvang van enorm belang. Opvang van goede kwaliteit kan bovendien de pedagogische ontwikkeling van het kind stimuleren en het kind zo alle kansen bieden. Daar kunnen we bij cd&v alleen maar achter staan. Verder biedt de professionele kinderopvang kinderen die opgroeien in een kwetsbaar gezin ook op sociaal vlak vele voordelen.

Ouders die hun kind(eren) naar de opvang sturen, krijgen bovendien tot 15,70 euro belastingvermindering per dag per kind. Zo ondersteunen we alle ouders – ook zij met een lager inkomen.

Het versterken van en verder investeren in de kinderopvangsector is voor cd&v van cruciaal belang. De toekomst van onze kinderen is van onschatbare waarde voor onze gemeenschap. Minister van Welzijn, Volksgezondheid en Gezin Hilde Crevits is er in geslaagd veel extra middelen te voorzien voor de kinderopvang. Dat is meer dan nodig om de kwaliteit te blijven garanderen. In totaal zullen we vanaf volgend jaar bijna 900 miljoen euro  investeren in kinderopvang. In overleg met ouders en de kinderopvangsector blijven we de vinger aan de pols houden om de allerbeste start te voorzien voor alle onze kinderen. 

Landelijk Vlaanderen
Cd&v staat voor een hecht, authentiek en betrokken Vlaanderen. We geloven in de kracht van een sterke gemeenschap waar niemand zich in de steek gelaten voelt. De bezorgdheden van mensen uit landelijk Vlaanderen worden vaak weggelachen, als gemeenschapspartij willen wij er ook voor hen zijn.

Er zijn veel mensen die zich in landelijk Vlaanderen vergeten en niet gehoord voelen. Het gevoel van onrechtvaardigheid leeft heel sterk. Dat komt bijvoorbeeld door de scheeftrekking van het Gemeentefonds. De regio van de Denderstreek krijgt tot vijf keer minder subsidies per inwoner dan de grootsteden Antwerpen of Gent, terwijl de Denderstreek ook met grote uitdagingen kampt. Daar stopt de scheve verdeling niet. Stadsbesturen zijn vaak veel meer bezig met het aantrekkelijk maken van de binnenstad, dan rekening te houden met de bezorgdheden van de deelgemeenten.

Onze partij wil meer respect voor iedereen in Vlaanderen die vandaag het gevoel heeft dat ze vergeten worden. Het verdwijnen van de basisdienstverlening op het platteland, maar ook in de deelgemeenten en wijken van steden is één van de tendensen waar we ons tegen verzetten. Zo pleiten we onder meer voor een verankering van het recht op fysieke basisdienstverlening voor iedere Vlaming. Denk daarbij aan het verdwijnen van bankautomaten en bushaltes. Het standpunt van onze partij is dan ook duidelijk: landelijk Vlaanderen moet versterkt worden.

Net zoals onze partij ook in het stikstofdossier deze stem laat horen. In het belang van onze natuur, onze landbouwers, onze economie én in het belang van de toekomst van Vlaanderen. Slechts 12% van de landbouwers ouder dan 50 jaar heeft vandaag een opvolger. Dat brengt niet alleen onze voedselvoorziening van morgen in gevaar, maar het raakt ook aan de ziel van Vlaanderen. Daarom bieden we perspectief onze jonge boeren. Zij zullen opnieuw investeringen kunnen doen om hun bedrijven economisch leefbaar te houden, waardoor voedsel van hier betaalbaar blijft. Op deze manier kunnen we ook rekenen op onze landbouwers als belangrijke schakel in het economische en sociale leven van ons Vlaanderen.

Pensioenplan

Iedereen die werkt heeft recht op goed pensioen
Sterkere band tussen loon en pensioen: zo verhogen we alle pensioenen

Wie meer bijdraagt, moet een hoger pensioen krijgen. Dat is het uitgangspunt voor CD&V. Zo stimuleren we mensen om aan de slag te blijven en doen we werken meer lonen, ook op lange termijn.

Op dit moment is de hoogte van het pensioen berekend op 60% van het gemiddelde loon dat iemand tijdens zijn loopbaan verdiende. Dit percentage willen we verhogen. Zo zorgen we ervoor dat wie meer werkt, ook meer pensioen zal krijgen. We brengen hierbij de solidariteit en betaalbaarheid niet in het gedrang.

Voldoende voor iedereen met een verplichte 2e pijler

De 2e pensioenpijler, ook wel gekend als “aanvullend pensioen”, is een belangrijke extra wanneer mensen met pensioen gaan. Vandaag heeft 22% van de werkende mensen nog geen aanvullend pensioen. Daarom wil CD&V het aanvullend pensioen verplicht maken en verhogen.

Elke gewerkte dag levert pensioen op

Voor CD&V moet iedereen toegang krijgen tot het minimumpensioen. Vandaag hebben mensen recht op een minimumpensioen vanaf een loopbaan van 30 jaar. Kom je niet aan 30 jaar? Dan krijg je de verhoging tot het minimumpensioen niet. Dat leidt soms tot onrechtvaardige, schrijnende situaties.

Voor elke dag dat iemand werkt, moet er ook pensioen tegenover staan. We willen dus af van het idee dat mensen x-aantal jaar gewerkt moeten hebben of een loopbaan van minstens zoveel jaar moeten hebben. Nee, elke dag telt. Elke dag dat iemand werkt, moet die persoon een beetje minimumpensioen opbouwen. Zo valt niemand uit de boot, het is een kwestie van rechtvaardigheid.

 

Loopbaan in eigen handen
Met pensioen tussen 62 en 67 jaar: geef mensen de keuze

We vinden het belangrijk dat mensen zelf impact hebben op hun leven. Dat ze zelf keuzes kunnen maken. We stellen voor dat mensen zelf kunnen kiezen wanneer ze juist met pensioen gaan tussen hun 62 en 67 jaar. Uiteraard heeft dat wel gevolgen. Zo zal iemand die op 62 al met pensioen gaat, minder maandelijks pensioen krijgen dan iemand die pas op z’n 67e stopt met werken.

Deeltijds pensioen

We willen dat mensen langer aan het werk blijven, maar we willen ook dat het welzijn van mensen voorop staat. Nog fulltime aan het werk zijn op het einde van een loopbaan, is niet voor iedereen een ideaal scenario. We willen daarom mensen op het einde van hun loopbaan meer keuzevrijheid geven zodat hun werk draagbaar blijft.

Om dit te bereiken, kiezen we voor het deeltijds pensioen. Zo kunnen mensen kiezen om voor hun wettelijke pensioenleeftijd deels met pensioen te gaan. Vanaf 62 jaar of na een loopbaan van 42 jaar. Wie bv. halftijds werkt en halftijds met pensioen gaat, krijgt daarvoor ook een half loon en halftijds pensioen.

 

Zorg dragen voor elkaar is ook waardevol
Niet alleen werken voor geld is waardevol. Wie zorg draagt voor een gezin of als mantelzorger, draagt ook bij aan een betere samenleving. Het kan niet zijn dat mensen die op deze manier bijdragen, daarvoor afgestraft worden als ze met pensioen gaan. CD&V wil iedereen die zorgt daarom versterken.

Iedere gewerkte dag telt: parttime gewerkt? Onvolledige loopbaan? We sluiten niemand uit

Een minimumpensioen van 1.500 euro netto is voor CD&V uiterst belangrijk. We willen bij de berekening van het minimumpensioen elke dag laten meetellen, zodat ook mensen die deeltijds werken, een degelijk pensioen opbouwen.

Wie in een gezin meer zorgtaken op zich neemt, mag nooit de dupe zijn

Koppels met kinderen die getrouwd zijn of wettelijk samenwonen, stemmen hun loopbaankeuzes op elkaar af. Personen die voornamelijk de zorgtaken op zich hebben genomen, komen in een slechte situatie bij hun pensioen, zeker als er sprake zou zijn van een echtscheiding. We stellen voor dat de wettelijke en aanvullende pensioenrechten die werden opgebouwd tijdens het samenleven van beide partners, gelijk verdeeld worden. Dat is de zogenaamde "pensioensplit".

Ook niet-betalend werken is bijdragen aan de samenleving

Geboorteverlof opnemen, zorgen als mantelzorger... het zijn periodes in een mensenleven waarbij iemand geen betalend werk levert, maar wel nog steeds een meerwaarde creëert voor de samenleving. CD&V heeft een duidelijke visie op de samenleving: die bouwen we door te zorgen voor elkaar, voor de mensen die het dichtst bij ons staan. We willen wie zorgt voor een ander niet benadelen, ook in hun pensioen. Daarom blijven "gelijkgestelde periodes" voor ons belangrijk.

Op dit moment kennen we in ons land nog steeds een grote “genderpensioenkloof”. Dat wil zeggen dat het gemiddelde pensioen van vrouwen nog steeds 33,8% lager ligt dan dat van mannen. Dat is een groot verschil dat we willen rechttrekken. In ons pensioenplan maken we systematisch de reflex om te kijken of maatregelen niet tot gendereffecten leiden. Zo draagt een verplicht aanvullend pensioen er ook toe dat vrouwen evenveel pensioen krijgen als mannen. Zij hebben door de jobs die ze doen namelijk vaker geen aanvullend pensioen. Maar ook de pensioensplit of de toekenning van het minimumpensioen voor iedereen, zullen de genderpensioenkloof, het verschil in pensioen tussen mannen en vrouwen, doen dalen.

 

Een betaalbaar plan
Pensioenen wegen enorm op onze begroting. De enige manier om iedereen van een geruste oude dag met bijhorend pensioen te kunnen voorzien, is zorgen dat de kosten van pensioenen niet de pan uit swingen. Veel beloven is gemakkelijk, maar als de pensioenen onbetaalbaar worden, zal uiteindelijk iedereen slachtoffer worden. Daarom is CD&V realistisch en hebben we een bijzondere aandacht voor de betaalbaarheid van onze pensioenen. Niet door ze te verlagen, wel door ze eerlijk te houden, meer mensen aan het werk te krijgen én mensen ook effectief langer aan de slag te houden.

Onze pensioenen (1e pijler) worden betaald door de huidige werkende bevolking. We moeten dus de werkzaamheidsgraad opkrikken tot 80%. Dat zal zorgen voor minder kosten (bv. sociale uitkeringen) en meer inkomsten (bv. personenbelasting). Meer mensen aan het werk krijgen, dat gaat uiteraard niet vanzelf. Met dit pensioenplan maken we dat werken meer lonend wordt (door meer pensioen op het einde van de rit) en stimuleren we op die manier mensen om te werken. Daarnaast is het ook belangrijk dat mensen langer werken, zo verhogen we ook de werkzaamheidsgraad. Dat betekent dat we ook inzetten op jobs die haalbaar en werkbaar zijn, voldoening geven en kansen bieden om zich voortdurend om- en bij te scholen. Dankzij de flexibele eindeloopbaan en het deeltijds pensioen, verhogen we de effectieve pensioenleeftijd zonder verplichtingen op te leggen.

Ook naar de ambtenarenpensioenen wordt gekeken. Zij nemen een disproportioneel grote hap uit de totale pensioentaart. Ambtenaren hebben op dit moment enkele voordelen (uitzonderingen op de pensioenleeftijd, pensioen enkel op de laatste 10 gewerkte jaren berekend...) maar eveneens nadelen (bv. geen aanvullend pensioen). Dit aparte systeem is niet meer te verantwoorden. We willen daarom stelselmatig de berekening van de ambtenarenpensioenen gelijkstellen aan die van werknemers, met een overgangsperiode en zonder te raken aan verworven rechten van mensen. We willen ook een aanvullend pensioen voorzien voor alle ambtenaren.

 

Je hebt je hele leven gewerkt, je hebt zorggedragen voor anderen, je hebt je verantwoordelijkheid genomen. Is het niet logisch dat je dan kan rekenen op een goede oude dag en dus een goed pensioen?

Wij vinden van wel. Voor CD&V is een degelijk inkomen voor mensen een speerpunt, zowel voor zij die werken als voor wie gewerkt heeft.

Iedereen die werkt heeft recht op goed pensioen
Sterkere band tussen loon en pensioen: zo verhogen we alle pensioenen

Wie meer bijdraagt, moet een hoger pensioen krijgen. Dat is het uitgangspunt voor CD&V. Zo stimuleren we mensen om aan de slag te blijven en doen we werken meer lonen, ook op lange termijn.

Op dit moment is de hoogte van het pensioen berekend op 60% van het gemiddelde loon dat iemand tijdens zijn loopbaan verdiende. Dit percentage willen we verhogen. Zo zorgen we ervoor dat wie meer werkt, ook meer pensioen zal krijgen. We brengen hierbij de solidariteit en betaalbaarheid niet in het gedrang.

Voldoende voor iedereen met een verplichte 2e pijler

De 2e pensioenpijler, ook wel gekend als “aanvullend pensioen”, is een belangrijke extra wanneer mensen met pensioen gaan. Vandaag heeft 22% van de werkende mensen nog geen aanvullend pensioen. Daarom wil CD&V het aanvullend pensioen verplicht maken en verhogen.

Elke gewerkte dag levert pensioen op

Voor CD&V moet iedereen toegang krijgen tot het minimumpensioen. Vandaag hebben mensen recht op een minimumpensioen vanaf een loopbaan van 30 jaar. Kom je niet aan 30 jaar? Dan krijg je de verhoging tot het minimumpensioen niet. Dat leidt soms tot onrechtvaardige, schrijnende situaties.

Voor elke dag dat iemand werkt, moet er ook pensioen tegenover staan. We willen dus af van het idee dat mensen x-aantal jaar gewerkt moeten hebben of een loopbaan van minstens zoveel jaar moeten hebben. Nee, elke dag telt. Elke dag dat iemand werkt, moet die persoon een beetje minimumpensioen opbouwen. Zo valt niemand uit de boot, het is een kwestie van rechtvaardigheid.

 

Loopbaan in eigen handen
Met pensioen tussen 62 en 67 jaar: geef mensen de keuze

We vinden het belangrijk dat mensen zelf impact hebben op hun leven. Dat ze zelf keuzes kunnen maken. We stellen voor dat mensen zelf kunnen kiezen wanneer ze juist met pensioen gaan tussen hun 62 en 67 jaar. Uiteraard heeft dat wel gevolgen. Zo zal iemand die op 62 al met pensioen gaat, minder maandelijks pensioen krijgen dan iemand die pas op z’n 67e stopt met werken.

Deeltijds pensioen

We willen dat mensen langer aan het werk blijven, maar we willen ook dat het welzijn van mensen voorop staat. Nog fulltime aan het werk zijn op het einde van een loopbaan, is niet voor iedereen een ideaal scenario. We willen daarom mensen op het einde van hun loopbaan meer keuzevrijheid geven zodat hun werk draagbaar blijft.

Om dit te bereiken, kiezen we voor het deeltijds pensioen. Zo kunnen mensen kiezen om voor hun wettelijke pensioenleeftijd deels met pensioen te gaan. Vanaf 62 jaar of na een loopbaan van 42 jaar. Wie bv. halftijds werkt en halftijds met pensioen gaat, krijgt daarvoor ook een half loon en halftijds pensioen.

 

Zorg dragen voor elkaar is ook waardevol
Niet alleen werken voor geld is waardevol. Wie zorg draagt voor een gezin of als mantelzorger, draagt ook bij aan een betere samenleving. Het kan niet zijn dat mensen die op deze manier bijdragen, daarvoor afgestraft worden als ze met pensioen gaan. CD&V wil iedereen die zorgt daarom versterken.

Iedere gewerkte dag telt: parttime gewerkt? Onvolledige loopbaan? We sluiten niemand uit

Een minimumpensioen van 1.500 euro netto is voor CD&V uiterst belangrijk. We willen bij de berekening van het minimumpensioen elke dag laten meetellen, zodat ook mensen die deeltijds werken, een degelijk pensioen opbouwen.

Wie in een gezin meer zorgtaken op zich neemt, mag nooit de dupe zijn

Koppels met kinderen die getrouwd zijn of wettelijk samenwonen, stemmen hun loopbaankeuzes op elkaar af. Personen die voornamelijk de zorgtaken op zich hebben genomen, komen in een slechte situatie bij hun pensioen, zeker als er sprake zou zijn van een echtscheiding. We stellen voor dat de wettelijke en aanvullende pensioenrechten die werden opgebouwd tijdens het samenleven van beide partners, gelijk verdeeld worden. Dat is de zogenaamde "pensioensplit".

Ook niet-betalend werken is bijdragen aan de samenleving

Geboorteverlof opnemen, zorgen als mantelzorger... het zijn periodes in een mensenleven waarbij iemand geen betalend werk levert, maar wel nog steeds een meerwaarde creëert voor de samenleving. CD&V heeft een duidelijke visie op de samenleving: die bouwen we door te zorgen voor elkaar, voor de mensen die het dichtst bij ons staan. We willen wie zorgt voor een ander niet benadelen, ook in hun pensioen. Daarom blijven "gelijkgestelde periodes" voor ons belangrijk.

Op dit moment kennen we in ons land nog steeds een grote “genderpensioenkloof”. Dat wil zeggen dat het gemiddelde pensioen van vrouwen nog steeds 33,8% lager ligt dan dat van mannen. Dat is een groot verschil dat we willen rechttrekken. In ons pensioenplan maken we systematisch de reflex om te kijken of maatregelen niet tot gendereffecten leiden. Zo draagt een verplicht aanvullend pensioen er ook toe dat vrouwen evenveel pensioen krijgen als mannen. Zij hebben door de jobs die ze doen namelijk vaker geen aanvullend pensioen. Maar ook de pensioensplit of de toekenning van het minimumpensioen voor iedereen, zullen de genderpensioenkloof, het verschil in pensioen tussen mannen en vrouwen, doen dalen.

 

Een betaalbaar plan
Pensioenen wegen enorm op onze begroting. De enige manier om iedereen van een geruste oude dag met bijhorend pensioen te kunnen voorzien, is zorgen dat de kosten van pensioenen niet de pan uit swingen. Veel beloven is gemakkelijk, maar als de pensioenen onbetaalbaar worden, zal uiteindelijk iedereen slachtoffer worden. Daarom is CD&V realistisch en hebben we een bijzondere aandacht voor de betaalbaarheid van onze pensioenen. Niet door ze te verlagen, wel door ze eerlijk te houden, meer mensen aan het werk te krijgen én mensen ook effectief langer aan de slag te houden.

Onze pensioenen (1e pijler) worden betaald door de huidige werkende bevolking. We moeten dus de werkzaamheidsgraad opkrikken tot 80%. Dat zal zorgen voor minder kosten (bv. sociale uitkeringen) en meer inkomsten (bv. personenbelasting). Meer mensen aan het werk krijgen, dat gaat uiteraard niet vanzelf. Met dit pensioenplan maken we dat werken meer lonend wordt (door meer pensioen op het einde van de rit) en stimuleren we op die manier mensen om te werken. Daarnaast is het ook belangrijk dat mensen langer werken, zo verhogen we ook de werkzaamheidsgraad. Dat betekent dat we ook inzetten op jobs die haalbaar en werkbaar zijn, voldoening geven en kansen bieden om zich voortdurend om- en bij te scholen. Dankzij de flexibele eindeloopbaan en het deeltijds pensioen, verhogen we de effectieve pensioenleeftijd zonder verplichtingen op te leggen.

Ook naar de ambtenarenpensioenen wordt gekeken. Zij nemen een disproportioneel grote hap uit de totale pensioentaart. Ambtenaren hebben op dit moment enkele voordelen (uitzonderingen op de pensioenleeftijd, pensioen enkel op de laatste 10 gewerkte jaren berekend...) maar eveneens nadelen (bv. geen aanvullend pensioen). Dit aparte systeem is niet meer te verantwoorden. We willen daarom stelselmatig de berekening van de ambtenarenpensioenen gelijkstellen aan die van werknemers, met een overgangsperiode en zonder te raken aan verworven rechten van mensen. We willen ook een aanvullend pensioen voorzien voor alle ambtenaren.

 

Je hebt je hele leven gewerkt, je hebt zorggedragen voor anderen, je hebt je verantwoordelijkheid genomen. Is het niet logisch dat je dan kan rekenen op een goede oude dag en dus een goed pensioen?

Wij vinden van wel. Voor CD&V is een degelijk inkomen voor mensen een speerpunt, zowel voor zij die werken als voor wie gewerkt heeft.

Ouderen

Cd&v is en blijft de partij die zich onverminderd inzet voor onze ouderen. We geloven dat elke persoon respect en waardering verdient, ongeacht hun leeftijd. 

Hoe doen we dat? Met ons Plan Generatie Ervaring! Je kan hier het volledige plan downloaden.

Bijna een derde van de Vlamingen is 60 jaar of ouder. We zien echter te vaak dat ouderen worden uitgesloten en gemarginaliseerd. Ze worden afgeschreven en gereduceerd tot een kost voor de pensioenen, lonen, de toenemende uitgaven in de zorg,… Kortom, vanaf een bepaalde leeftijd worden mensen herleid tot een maatschappelijke kost.

Dit is onacceptabel en daarom zetten wij ons in om deze situatie te verbeteren. Het is niet omdat je 65 bent geworden dat je aan de kant moet worden geschoven. Zeker op de arbeidsmarkt. Ouderen worden beschouwd als te duur of onproductief waardoor hen onterecht kansen worden ontnomen. Oud is nog te vaak out.

Wij weten dat ouderen een belangrijke rol spelen binnen onze maatschappij. En het is essentieel dat ouderen een actieve en gewaardeerde rol blijven spelen in onze maatschappij. Zij zijn het die het grootste deel van de mantelzorg opnemen, ervaring delen op de werkvloer, het zijn de grootouders die kleinkinderen opvangen terwijl de ouders gaan werken, het zijn 65-plussers die het verenigingsleven draaiende houden en die goed vertegenwoordigd zijn in het vrijwilligerswerk. Daarom willen wij ouderen net meer mogelijkheden geven.  

Ook blijven wij hameren op de noodzaak van goede en betaalbare zorg voor onze ouderen, zodat zij langer thuis kunnen blijven wonen met de nodige ondersteuning. Ouderen moeten ook kunnen genieten van eerlijke pensioenen. Mensen moeten kunnen kiezen wanneer ze met pensioen gaan tussen 62 en 67 jaar, en wie ervoor kiest om langer te werken, moet beloond worden met een hoger pensioenbedrag. Zo garandeert cd&v dat mensen op een waardige manier hun pensioen kunnen beleven.

Om de oudere generaties te blijven betrekken in onze samenleving is het belangrijk dat de toenemende digitalisering mensen niet uitsluit. Niet iedereen heeft toegang tot het internet en tegenwoordig zijn veel zaken digitaal geworden, waardoor veel ouderen uitgesloten worden. De dienstverlening moet toegankelijk blijven voor iedereen, ongeacht hun leeftijd en digitale vaardigheden.

Als partij willen wij dat ouderen gehoord worden. Zo beschermen we de autonomie van ouderen en blijven we hen met al hun ervaring meetrekken in onze samenleving.

Plan generatie ervaring
Dat onze bevolking meer en meer uit ouderen bestaat, ziet men in de politiek vaak als probleem. Dat is niet alleen kwetsend, het is simpelweg nonsens. Want wie let er op de kleinkinderen als de ouders zijn gaan werken? En wie houdt het verenigingsleven en vrijwilligerswerk draaiende? Ouderen zijn geen kost, maar net een meerwaarde. 

Wij hebben ons plan 'Generatie Ervaring' dan wel gemaakt voor 65+-ers, maar de voorstellen die we doen zijn goed voor iedereen – jong en oud.

Lees hier alvast de eerste vijf punten uit ons plan.


#1 Keizer Voetganger
Onze partij zorgt in elke gemeente voor een voetpadenplan, om werk te maken van veilige, toegankelijke voetpaden. Want of je nu naar de winkel of de bank gaat, of je wil gewoon even gaan wandelen, voetpaden moeten er goed bij liggen.

In ons plan zorgen we voor voldoende banken om te rusten, verlaagde stoepranden, brede voetpaden, voldoende groen licht om over te steken … En dit zonder putten of bulten!  


#2 Fysieke dienstverlening 
Bankieren, een afspraak maken bij het gemeentehuis, je aanmelden in het ziekenhuis … Dit en veel meer kan tegenwoordig digitaal. En dat is mooi. Maar de digitalisering mag niet als gevolg hebben dat bepaalde mensen worden uitgesloten.

Essentiële diensten zoals banken, ziekenhuizen en postkantoren moeten ook ‘in ’t echt’ beschikbaar zijn, en niet enkel via pc of smartphone.


#3 Centraal meldpunt voor internetfraude
Nu alles met de smartphone of computer kan, worden ook steeds meer mensen slachtoffer van internetfraude. Dit maakt dat (oudere) mensen soms schrik hebben om bijvoorbeeld betalingen te doen op het internet.

Via nieuwe infocampagnes zetten we in op bestrijding van internetfraude. Zo willen we mensen helpen om fraude te herkennen. Daarnaast richten we een algemeen telefoonnummer op dat 24 op 24, 7 dagen op 7 bereikbaar is. Zo staan we slachtoffers van internetfraude onmiddellijk bij. 


#4 Betere ondersteuning van cohousing
Vandaag sta je als oudere vaak voor de keuze: of alleen thuis blijven wonen, of naar een woonzorgcentrum. We willen ouderen die dat willen, ondersteunen om langer zelfstandig te kunnen wonen. Daarom willen we cohousing (of samenhuizen) stimuleren en duidelijke regels voorzien voor cohousing.  


#5 Verre van out! 
Ouderen verdienen meer respect. En dat willen wij in de kijker zetten door elk jaar een ‘Verre van out’-campagne te houden. Want oud is niet out.

In deze campagne tonen we de meerwaarde van ouderen in de samenleving en moedigen we ouderen aan om deel te nemen aan het vrijetijdsleven (bewegen, lezen, vrijwilligerswerk, …).

Sterker Europees Energiebeleid

Het streven naar strategische autonomie
Het hebben van voldoende, betrouwbare en betaalbare energie is cruciaal voor onze veiligheid en welvaart. Energie is essentieel om goederen te kunnen produceren en dus de basis van de economische onafhankelijkheid van onze Europese economie. De EU heeft nood aan een sterk energiebeleid dat onze afhankelijkheid van Rusland en andere derde landen afbouwt, dat niet alleen aan de vrije markt wordt overgelaten en die de uitrol van hernieuwbare energie en infrastructuur versnelt. Om de concurrentiekracht van onze Europese economie veilig te stellen is het belangrijk dat Europa investeert in zekere, goedkope en klimaatneutrale energie. We pleiten voor een doortastend Europees energiebeleid gebaseerd op een gediversifieerde energiemix en energie die vrij kan stromen doorheen de Unie. Dit betekent dat we zowel streven naar strategische autonomie (op EU niveau) als voor het onderling ondersteunen van de EU-lidstaten en strategische partners.

De EU voorziet het kader voor een energiemarkt waarin van iedere lidstaat verwacht wordt om energie te besparen, schone energie te produceren en energie uit verschillende bronnen te voorzien. Elke lidstaat beslist zelf over de energiemix op basis van geografische- en klimaataspecten alsook haar economie. Dit vergt solidariteit en samenwerking binnen de EU, inclusief gemeenschappelijke handelsplatformen, het gezamenlijk aankopen van energie en het in kaart brengen van de beschikbare en potentiële energiebronnen per lidstaat.

Terwijl ons land al stappen heeft gezet op vlak van hernieuwbare energie, moeten we naast de vele troeven van ons land rekening houden met beperkingen als beperkte open ruimte, een relatief hoge bevolkingsdichtheid en sterke open economie met een relatief grote vraag naar energie. Samenwerking met de buurlanden – in een Europese context - is dus essentieel. We pleiten er dan ook voor om energiesystemen en -markten in de EU beter te integreren via infrastructuur, extra grensoverschrijdende energieverbindingen en geharmoniseerde marktregels met een belangrijke rol voor de overheid. Zo moet de EU een interessant investeringsklimaat creëren om bijkomende investeringen in energieprojecten en essentiële infrastructuur aan te trekken. We willen grensoverschrijdende sleutelverbindingen in de hele EU sneller realiseren. Dit kan al deels via bestaande Europese programma’s zoals Horizon Europe, REPowerEU en Next Generation EU.

EU-buurlanden zoals Noorwegen, het Verenigd Koninkrijk (VK) en Turkije spelen een belangrijke rol voor de levering of doorvoer van energie. Het is belangrijk dat de Europese Commissie binnen het nabuurschapsbeleid een lange termijnvisie ontwikkelt over hoe we met onze buurlanden omgaan. Wat nieuwe partners betreft, mogen we onze afhankelijkheid niet verder opbouwen. We verkiezen om zoveel mogelijk energie binnen de EU te produceren.

De uitrol van hernieuwbare energiebronnen
We steunen de ambitie van de Europese Commissie om de hernieuwbare energieproductie binnen de EU tegen 2030 te verhogen van 40 naar 45%. In die context roepen we de Commissie op om nog meer te investeren in onderzoek naar en ontwikkeling van hernieuwbare energiebronnen.

De inspanningsverdeling over de lidstaten en sectoren heen moet voor ons op een kostenefficiënte manier gebeuren: het is belangrijk dat de Europese Commisie rekening houdt met specifieke (geografische) mogelijkheden van elke lidstaat.

We stellen voor dat er in samenspraak met de Europese Investeringsbank (EIB) verder fondsen worden vrijgemaakt die de uitrol van hernieuwbare energieproductie versnellen. Samen met lidstaten moet men kijken naar gepaste fiscale kaders en het delen van best practices om de plaatsen van hernieuwbare energiebronnen te versnellen zonder de vrije markt te verstoren.

Europees nucleair beleid
We geloven in de essentiele rol van nucleaire energie in de energiemix, zowel op korte als lange termijn. Dit is nodig om op een klimaatvriendelijke manier aan de sterk stijgende vraag naar elektriciteit te kunnen voldoen, zowel in eigen land als binnen de EU. Volgende zaken moeten aangepakt binnen de EU, al dan niet in versterkte samenwerking van een beperkt aantal lidstaten:

Investeringen in onderzoek naar nieuwe nucleaire technologieën (generatie IV) om de bouw van dit type reactoren, bijvoorbeeld de zogenaamde Small Modular Reactoren (SMR), te versnellen;
De harmonisatie tussen verschillende lidstaten van wetgeving, vergunnings- en licentieprocedures rond nucleaire veiligheid, teneinde de uitrol van SMR’s te faciliteren, optimasliseren en vereenvoudigen;
Programma’s om de technische kennis van nucleaire technologieën en veiligheid uit te wisselen tussen lidstaten;
De oprichting en ondersteuning van Europese bedrijven die van strategisch belang zijn voor de ontwikkeling van nucleaire energie. Dit kan door het aantrekken van Europese investeerders, maar ook door zelf financieel te participeren in deze bedrijven;
Gezamenlijke aankoop van nucleaire brandstof;
Het nemen van initiatieven nemen om de veiligheid van het Europees nucleair park op lange termijn te garanderen;
Daarmee willen we terugkeren naar de fundamenten van de Europese Unie; in 1957 werd immers Euratom opgericht dat toen al gelijkaardige ambities had. We willen op dit verdrag verder bouwen om een Europese nucleaire strategie te bewerkstelligen.

stikstof

De Vlaamse regering heeft recentelijk een belangrijke horde genomen in het tot stand komen van een nieuw stikstofplan. Dit was nodig om de natuurkwaliteit in Vlaanderen te verbeteren én perspectief te bieden aan onze landbouwers. Cd&v heeft hard gestreden om perspectief te bieden aan jonge boeren en het is ons gelukt.

Stikstof vormt een bedreiging voor de biodiversiteit. Onze stikstofuitstoot moet tegen 2030 gehalveerd worden. Elke sector moet hier inspanningen voor leveren, ook de landbouw. Daarom vragen we aan de landbouwsector om zijn stikstofuitstoot aanzienlijk te reduceren. Dit is een grote, en tegelijk noodzakelijke, inspanning om onze ecologische duurzaamheid te verhogen. Maar bedrijven moeten ook economisch leefbaar blijven en voedsel van hier moet betaalbaar blijven. Daarom was het belangrijk om rechtszekerheid te bieden aan landbouwers om de nodige investeringen te kunnen doen. Naast al de inspanningen van onze landbouwers verwachten we ook een degelijk beheer van onze natuur.

Zonder deze belangrijke horde in het stikstofplan hadden we onze landbouwers en heel de economie in grote onzekerheid gebracht. Wij focusten op het perspectief bieden aan onze jonge boeren, om de toekomst van de landbouw in Vlaanderen te verzekeren. Slechts 12% van de landbouwers ouder dan 50 jaar heeft een opvolger. Dat brengt niet alleen de toekomst van onze voedselvoorziening in gevaar, maar het raakt ook aan de ziel van Vlaanderen.

Het stikstofdossier is een bijzonder technisch dossier, maar ook een menselijk dossier. Sommigen zien enkel de cijfertjes in de Excel-tabel, maar wij niet. Achter elke maatregel en elke zin in het stikstofplan gaan individuele gezinnen schuil. Onze ministers in de Vlaamse Regering hebben er alles aan gedaan om tot goede afspraken te komen.  En met resultaat, er is een politiek akkoord gesloten om de twee bijstellingen rond de vergunbaardheisdrempel en het extern salderen te bekomen.

Dat ‘extern salderen’ betekent dat als een boer stopt, dat een deel van zijn dieren door een buur kan overgenomen worden om te groeien of om de eigen inspanning te realiseren. Salderen is zo een manier om de natuurlijke uitvloei van oudere boeren in de landbouwsector mee in rekening te nemen en ontwikkeling voor jonge boeren mogelijk te maken Het stikstofdecreet wordt pas goedgekeurd éénmaal er duidelijkheid over alle elementen.

Zo kan de zorg voor onze planeet en de toekomst van onze landbouw hand in hand gaan.

Samenwerking met middenveld

Bij cd&v staan we voor openheid, transparantie en een sterke samenwerking met het middenveld voor een betere toekomst.

Voor de verkiezingscampagne benaderen veel bedrijven en organisaties uit het middenveld (beroepsorganisaties, koepels van verenigingen, belangenorganisaties, etc…) onze partij om hun standpunten kenbaar te maken. Dat behoort tot hun kerntaken en kunnen we alleen maar toejuichen. Cd&v ontvangt veel van deze organisaties en neemt actief deel aan dit overleg. We communiceren hier openlijk over. Maar waarom doen we dit eigenlijk?

Cd&v ziet het middenveld als een essentiële partner bij het vormen van onze samenleving en het versterken van sociale cohesie en solidariteit. Goede communicatie en transparantie tussen cd&v en het middenveld vinden wij van groot belang. Daarom hebben we besloten om een register openbaar te maken en hierover te communiceren. Op deze manier tonen we ons vertrouwen in het middenveld en erkennen we hun werk en politieke rol.

In een politieke omgeving waar autonome organisaties vaak met argwaan worden bekeken, zet cd&v in op vertrouwen. We verzetten ons tegen pogingen om het middenveld te vervreemden en richten ons juist op het versterken van onze banden met hen. We zijn trots op onze connecties binnen het middenveld en willen dit benadrukken.

Het middenveld heeft een unieke capaciteit om oplossingen en initiatieven te bedenken die maatschappelijke problemen kunnen aanpakken. Ze hebben voeling met de verschillende delen van de samenleving en kunnen snel mogelijke problemen detecteren. Ze hebben hun vinger aan de pols van de samenleving en kunnen mogelijke problemen snel detecteren. Bij cd&v waarderen en ondersteunen we deze rol door het middenveld een vruchtbare grond te bieden waarin hun ideeën kunnen gedijen.

Een transparant register van contacten met organisaties.
Bij cd&v maken we de gevoerde memorandagesprekken openbaar. Op deze manier versterken we transparantie en open communicatie. We laten duidelijk zien dat we het middenveld niet alleen waarderen, maar ook nodig hebben om samen oplossingen te vinden.

Veiligheid & Binnenlandse zaken
Een veilige samenleving die bouwen we samen. Cd&v heeft een brede visie op veiligheid. De overheid moet ervoor zorgen dat de veiligheids- en hulpdiensten over voldoende mensen en middelen beschikken om daadkrachtig en efficiënt te kunnen optreden. Daarnaast moeten ook de burgers breed betrokken worden bij het veiligheidsbeleid en kunnen bijdragen aan een verhoogde veiligheid in de samenleving. We promoten en ondersteunen actief de inzet van buurtinformatienetwerken en valoriseren het prachtige werk dat geleverd wordt door het middenveld en vele vrijwilligers.

De buurtgerichte politiezorg is een cruciale schakel in de ketting. Een wijkteam van de lokale politie dat aanspreekbaar is en de realiteit in de buurt kent, detecteert vroeger mogelijke problemen en kan ze preventief aanpakken. Naast de buurtgerichte politiezorg moet ook geïnvesteerd worden in jeugdwerkers, straat- en sfeerbeheerders, gemeenschapswachten en stadsmariniers.

Naast gerechtelijke en politionele maatregelen is bestuurlijke handhaving een derde, evenwaardig middel om de veiligheid te garanderen. Bestuurlijke maatregelen moeten gebruikt worden daar waar ze een meerwaarde hebben. Ze mogen geen vervanging zijn van justitie.

Organisatie politie
We stimuleren de vrijwillige schaalvergroting van de lokale politiezones. Dat leidt tot meer expertiseontwikkeling, een betere samenwerking en een efficiëntere inzet van mensen en middelen. Op die manier zal de politie op een kwalitatieve en daadkrachtige manier de complexe uitdagingen van vandaag en morgen het hoofd kunnen bieden. Schaalvergroting moet hand in hand gaan met sterke wijkcommissariaten en buurtgerichte politiezorg. Het mag nooit ten koste gaan van een toegankelijke en nabije dienstverlening. De financiering van de lokale politie moet eveneens grondig hervormd worden. De KUL-norm is immers achterhaald en houdt onvoldoende rekening met de reële uitdagingen op het terrein.

We investeren in voldoende en kwalitatief politiepersoneel. Jaarlijks rekruteren we minimaal 1.600 nieuwe inspecteurs. Daarbij zetten we extra in op hoogopgeleide profielen voor onder meer de strijd tegen de georganiseerde criminaliteit. Het politieonderwijs moet worden hervormd en afgestemd worden op de bachelor-masterstructuur in het reguliere hoger onderwijs. Dit komt de aantrekkelijkheid van het politieberoep ten goede en zorgt ervoor dat het diploma waardevoller wordt voor de verdere carrière.

Brussel heeft nood aan een eenheid van visie en leiding. Cd&v is voorstander van een eengemaakte Brusselse politiezone met eenheid van commando.

Geweld tegen politie en hulpverleners
We hanteren een absolute nultolerantie voor geweld tegen politie, hulpverleners, stewards en veiligheidsverantwoordelijken. We verzwaren de straffen voor dit soort van geweld en zorgen voor passende ondersteuning voor de slachtoffers (burgerlijke partijstelling, rechtshulp, aangepast werk, …). Daarnaast maken we werk van een legistiek kader voor het gebruik van bodycams door de politiediensten en de diensten van de civiele veiligheid.

Naast repressie is er ook nood aan dialoog om het wederzijds begrip tussen de burger en de politie te vergroten. Daarbij zetten we in het bijzonder in op jongeren. Via specifieke projecten, zoals de “The Rookies” of de “PolBru Cadets” en de opleidingen “defensie en veiligheid” in het secundair onderwijs, vergroten we enerzijds het wederzijds begrip en zorgen we er anderzijds voor dat de politie- en hulpdiensten bij jongeren in de kijker worden gezet als aantrekkelijke werkgever.

Drugsbeleid
De drugsproblematiek verdient een transversale visie over de verschillende beleidsniveaus heen. Daarom maken we werk van een ketengerichte aanpak. De inspanningen van de nationale drugscommissaris en van de ‘Algemene cel drugsbeleid’ worden op elkaar afgestemd.

Voorkomen is beter dan genezen. We maken van drugspreventie een speerpunt binnen het Vlaams preventiebeleid en zorgen voor stevige doelgroepgerichte preventiecampagnes.
Cd&v verzet zich tegen de legalisering van illegale drugs. De schadelijke gevolgen van drugsgebruik, zowel voor de volksgezondheid als voor de veiligheid in onze samenleving, zijn immers te groot.

Het nazorgbeleid voor drugsgebruikers moet toegankelijk en laagdrempelig zijn. We zetten in op online hulpverlening en hulpverlening in een huiselijke setting. Binnen de hulpverlening moet voldoende aandacht besteed worden aan de onderliggende geestelijke gezondheidsproblemen van drugsgebruikers. Zorg op maat door middel van doelgroepgerichte en specifieke zorgtrajecten moet daaraan bijdragen.

Via het uitbouwen van de bestuurlijke handhaving versterken we de middelen van lokale besturen in de strijd tegen de georganiseerde criminaliteit. Met dit bijkomend instrument kunnen ze malafide ondernemingen en vestigingen (preventief) aanpakken en uit het straatbeeld weren.

We zetten sterk in op repressie. Drugscriminaliteit kan en mag nooit getolereerd worden. We treden streng op tegen elke vorm van drugscriminaliteit. Daartoe worden de Federale Politie en de Douane verder versterkt. We investeren in bijkomende scanners en innovatieve technieken om drugs sneller en beter te detecteren. Ook in de kleinere havens.

De strijd tegen de georganiseerde drugscriminaliteit kunnen we enkel winnen als we internationaal samenwerken. We zetten in op meer samenwerking binnen de Europese Unie en met de bronlanden (voornamelijk in Zuid-Amerika). Het drugsbeleid moet een volwaardig onderdeel worden van het breder (Europees) buitenlandbeleid.

Civiele veiligheid
We blijven investeren in de hulpverleningszones en laten de financiering ervan verder evolueren in de richting van de afgesproken 50/50-verhouding tussen het federale en het lokale niveau. Om die te bereiken is het belangrijk dat de automatische indexering van de federale dotatie wettelijk wordt vastgelegd.

De hulpverleningszones rekenen voor hun werkzaamheden in belangrijke mate op brandweervrijwilligers. Het aantal vrijwilligers neemt echter af. We nemen daarom initiatieven die het beroep van brandweervrijwilliger aantrekkelijker moeten maken.

Ons land wordt steeds vaker geconfronteerd met verschillende soorten crisissen, zoals bijvoorbeeld overstromingen en de impact van de klimaatverandering. Een hervorming van ons crisisbeheer dringt zich op. Daarbij hebben we aandacht voor de ontwikkeling van een risicocultuur, zowel bij de overheid als bij de burgers, en wordt het herstelbeleid geïntegreerd in het beheer van de noodsituaties. Herstelcoördinatoren moeten die laatste opdracht faciliteren. De samenwerking over de bevoegdheidsniveaus heen wordt verder versterkt.

Burgers kunnen de overheid ondersteunen bij het crisisbeheer. Het verleden toont aan dat mensen in tijden van crisis bereid zijn om de handen uit de mouwen te steken. We moedigen gemeenten daarom aan om lokale ondersteuningsploegen op te richten die samen een vrijwilligerskorps vormen. Op deze mensen kan een beroep gedaan worden in situaties waarin de hulpdiensten handen tekortkomen en nood hebben aan extra ondersteuning.

Verstanding groen

VERSTANDIG GROEN: EEN ENERGIEPACT VOOR DE TOEKOMST
We leven in onzekere tijden. Onzekerheid over het voortbestaan van onze planeet zoals we die vandaag kennen, onzekerheid over onze veiligheid door de spanningen op het wereldtoneel, onzekerheid over onze economie. En die onzekerheid laat zich voelen tot in onze huiskamers.

Weinig thema’s zijn zo belangrijk voor de toekomst van onze planeet en van onze welvaart als energie. Energie ligt aan de basis van vele technologische ontwikkelingen die hebben bijgedragen tot het welvarende land en de sterke economie die we vandaag zijn. Maar onze energiebevoorrading is kwetsbaar. De huidige energiecrisis leidt tot ongerustheid bij gezinnen, overheden en bedrijven, zowel wat betreft de betaalbaarheid als de bevoorradingszekerheid.

De Russische inval in Oekraïne verstoorde de mondiale energiemarkt en toonde aan hoe afhankelijk we voor onze energiebevoorrading van derde landen zijn, zeker voor wat betreft gas. Met REPowerEU stelde de Europese Commissie dan ook terecht voor om een einde te maken aan de afhankelijkheid van Russische fossiele brandstoffen en om nog sneller over te schakelen op hernieuwbare energie, slimmer om te gaan met energie en om energie te besparen. Daarnaast is de energie- en klimaattransitie per definitie ook een sociaal vraagstuk. Het energiebeleid is vatbaar voor zogenaamde Mattheüs-effecten en kan zorgen voor een kloof in de samenleving tussen burgers die bij machte zijn om deel te zijn van de transitie en zij die daar enkel van kunnen dromen. Een energiepolitiek mag niet zorgen voor welvaartsverlies, voor niemand. 

De energietransitie waar we voor staan, vergt aanzienlijke investeringen. Die kunnen alleen maar gerealiseerd worden in een stabiel kader, met heldere doelstellingen, een breed draagvlak en een goede samenwerking tussen alle verantwoordelijke overheden. 

Verstandig groen, daar gaat cd&v voor. Een ambitieus groen energiebeleid dat gebaseerd is op strategische onafhankelijkheid, technologische innovatie en vooruitgang voor iedereen. 

We willen een ambitieus energie- en klimaatbeleid voor ons land. Bij ons energiebeleid  laat cd&v zich leiden door de duurzame ontwikkelingsdoelen van de Verenigde Naties en Europese doelstellingen, met name het bereiken van een klimaatneutrale Europese Unie (EU) tegen 2050 met net-zero broeikasgassen. Duurzaamheid moet centraal staan. Dat betekent dat we de uitrol van hernieuwbare energiebronnen versnellen en de bouw van installaties op zulke energiebronnen promoten. Maar ook kernenergie heeft voor cd&v ontegensprekelijk haar plaats in een klimaatneutrale samenleving.

Voor cd&v zijn daarbij 3 elementen essentieel:

Technologische innovatie. We werken aan nieuwe technologische doorbraken om hiaten in de energieproductie op lange termijn in te vullen. Denk aan investeringen om de uitrol van Small Modular Reactors (SMR) mogelijk te maken. Maar we proberen evenzeer het maximale te halen uit technologie die al bewezen heeft dat zij werkt, zoals zon- en windenergie. Op korte termijn houdt dat ook in dat we de levensduur van bestaande centrales willen verlengen.

Vooruitgang voor iedereen. We hebben een positieve blik op de toekomst, steunen economische groei en nieuwe technologieën die bijdragen aan ieders welvaart. Sterker nog, we verzetten ons tegen een energiepolitiek die gedreven wordt door een verlangen naar economische achteruitgang. Als gemeenschapspartij vinden wij dat de energietransitie voor iedereen haalbaar moet zijn, niemand mag achterlaten én vooruitgang moet creëren voor iedereen. Daarenboven moet elektriciteit betaalbaar zijn voor iedereen.

Strategische onafhankelijkheid. Ons energiebeleid kan niet gebaseerd zijn op onzekerheid. De samenleving, onze economie, onze industrie hebben nood aan een lange termijnbeleid op basis van geopolitieke onafhankelijkheid. Die onafhankelijkheid kan best geboden worden door een sterke EU-energiepolitiek die niet alles overlaat aan de vrije markt.

Volksgezondheid

Gezondheid en welzijn
Een sterke gezondheidszorg vertrekt vanuit een brede visie op gezondheid. Onze gezondheid gaat niet alleen over de afwezigheid van lichamelijke aandoeningen, maar ook over welbevinden, veerkracht, participatie en zingeving. Vanuit deze visie zetten we in op een sterke gezondheidszorg en een hervorming van het gezondheidszorgsysteem.

Gezondheidszorg moet opschuiven van het behandelen van zieken naar het gezond houden van mensen. Om zoveel mogelijk mensen gezond te houden, trekken we volop de kaart van gezondheidspromotie, ziektepreventie en mentaal welbevinden. We maken hiervoor de shift van curatief naar preventief.

Ook andere hervormingen dringen zich echter op. De betaalbaarheid en duurzaamheid van ons systeem staan om allerlei redenen onder druk: 

de vergrijzing en toename van het aantal mensen dat lijdt aan meerdere en/of chronische aandoeningen;
de toegenomen zorgnood en de grotere complexiteit van de zorg;
de hoge kostprijs van nieuwe innovatieve geneesmiddelen en technologieën;
de steeds moeilijker wordende financiële situatie van onze ziekenhuizen;
de grote personeelstekorten in de zorg en de wachtlijsten als gevolg hiervan.
De coronacrisis heeft het belang van onze solidaire gezondheidszorg bewezen. Die solidariteit moet het uitgangspunt zijn en blijven voor het gezondheidszorgsysteem van de toekomst. Iedereen betaalt een beperkte bijdrage. Wie ziek wordt en zorg nodig heeft, laten we niet los. Winstbejag mag nooit het uitgangspunt zijn bij het aanbieden of verlenen van zorg. We kiezen voor een duurzaam en toegankelijk systeem. Als cd&v zijn wij absoluut gekant tegen een zorgsysteem in 2 snelheden. Iedereen, ongeacht de omvang van zijn portefeuille, moet toegang hebben tot hoogstaande en kwaliteitsvolle zorg. Daarbij denken we aan belangrijke instrumenten zoals de verhoogde tegemoetkoming, de maximumfactuur en de veralgemening van de derdebetalersregeling die moeten bijdragen tot de financiële toegankelijkheid.

Geneesmiddelen horen betaalbaar te zijn. De terugbetaling van geneesmiddelen willen we zoveel mogelijk baseren op wat wetenschappelijk gevalideerd is. We geloven in Europese samenwerking om met de geneesmiddelensector redelijke prijzen te onderhandelen, in zo transparant mogelijke procedures.  

We staan ook voor een basiszorg die nabij is. Dat betekent eerst en vooral een laagdrempelige eerste lijn. De huisarts, maar ook de apotheker, de thuisverpleegkundige en de klinisch psycholoog, staan centraal. Voor gespecialiseerde zorg bundelen we krachten en expertise. De ziekenhuisnetwerken zijn een hefboom voor een kwaliteitsvoller, veiliger en rationeler ziekenhuisaanbod. De juiste investeringen in gezondheid zorgen ervoor dat de bestaande middelen efficiënter worden ingezet. We geloven in de kracht van innovatie, digitalisering en technologie.

De duurzaamheid van de zorg dient ook in stand te worden gehouden door een betere ziekenhuisfinanciering. Onze ziekenhuizen moeten correct gefinancierd worden zodat zij aan alle patiënten kwaliteitsvolle en toegankelijke zorg kunnen aanbieden, op een duurzame manier en zonder rode cijfers. Er werd in dit kader een brede hervorming aangekondigd door de federale regering om de financiering te oriënteren naar een meer gebundelde, forfaitaire financiering, zoals we die hebben ingevoerd voor de laagvariabele zorg. Voor cd&v is het belangrijk dat kwaliteitsvolle zorg en verbeterde samenwerking worden beloond en verder gestimuleerd, onder meer door nog meer in te zetten op Pay for Quality-mechanismen als onderdeel van de ziekenhuisfinanciering.

De reeds opgestarte oefening over de herijking van de nomenclatuur dient te worden verdergezet. Er zijn vandaag te grote verschillen tussen zorgverleners onderling. Ook binnen de artsen zijn er groepen die te weinig verdienen, waar anderen net zeer goed verdienen. cd&v vindt dat deze grote spreiding niet meer te verantwoorden is. Daarnaast moet er ook werk worden gemaakt van de afbouw van de ereloonsupplementen en een transparante factuur voor elke patiënt. Een stapsgewijze afbouw van de ereloonsupplementen moet de kans geven om de kwaliteit van het aanbod verder te garanderen en, via de gelijktijdige globale hervorming van de ziekenhuisfinanciering, de financiële leefbaarheid van de ziekenhuizen te bewaken.


Zorgpersoneel
Een belangrijk aspect van goede gezondheidzorg is zorg dragen voor wie ze verleent. Een toekomstplan voor de zorg is maar compleet als we zorgen voor de zorgverstrekkers. We zetten ons dan ook in voor meer handen aan het bed: betere loon- en arbeidsvoorwaarden, een aantrekkelijker beroep en meer en beter omkaderde opleidingen.

In de eerste plaats is dit een kwestie van budget. Met het Zorgpersoneelfonds werd reeds een belangrijke stap gezet. Het sociaal akkoord voor de zorg van juli 2020 dat toenmalig Minister voor Werk, Nathalie Muylle, heeft onderhandeld na de eerste coronagolf is bovendien historisch. Het zorgpersoneel verdient deze herwaardering en opwaardering.

Daarnaast zetten we in op de zorgopleidingen. Zij-instromers moeten zonder loonverlies vlot de stap kunnen zetten naar het verpleegkundig beroep. Dankzij cd&v houdt de federale regering bovendien vast aan de leerladder in de zorg en werd er eindelijk na vele jaren van onzekerheid werk gemaakt van een eigen profiel voor de HBO5-verpleegkundige. Om de aantrekkelijkheid van de opleiding te vergroten, moet de contractstage binnen de bacheloropleiding verpleegkunde gefinancierd worden.

Ten derde ijveren we voor betere arbeids- en loonvoorwaarden. De verouderde personeelsnormen moeten worden geactualiseerd en meer flexibel gemaakt. De introductie van het IFIC-loonmodel is al een serieuze stap vooruit. Door op dit pad verder te gaan, komen we tot een goede verloning van alle zorgverleners.

Verder schuiven we een beter zorgorganisatiemodel en differentiatie naar voor. Het zijn kritische succesfactoren om de instroom in het zorgberoep te vergroten en de uitstroom af te remmen. Elk talent moet meegenomen en ingezet worden op de meest geschikte plek. Het nieuwe model moet uitgaan van drie principes: 

Competente gezondheidszorgbeoefenaars die de vereiste capaciteiten en een aantoonbare bekwaamheid hebben; 
Een multidisciplinaire en geïntegreerde gezondheidszorg;
Een gezondheidszorg op maat van de patiënt en met de patiënt.
Hiervoor willen we de wet op de gezondheidszorgberoepen moderniseren. We willen een nieuw zorgorganisatiemodel, waar meer gekeken wordt naar competenties en minder naar rigide beroepsprofielen. Het overdragen van taken willen we versoepelen, steeds met oog voor de kwaliteit en de veiligheid van de zorg. De taken kunnen best worden toegewezen aan die zorgverstrekker die de vereiste zorg op de meest doelmatige en kwaliteitsvolle wijze kan verlenen.   

 

Geestelijke gezondheidszorg
Het versterken van de geestelijke gezondheidszorg is voor ons een topprioriteit. We pleiten voor een public health-benadering van de geestelijke gezondheidszorg, wat inhoudt dat de zorg gestuurd moet worden vanuit wetenschappelijke data over de noden op het niveau van de bevolking in plaats van telkens weer brandjes te blussen en crisissituaties te willen oplossen zonder structurele hervormingen.

Populatienoden tonen aan dat er grote meerwaarde ligt in het investeren in perinatale zorg, en het vermijden van vroegkinderlijke trauma’s. Het is ook gebleken dat de meeste ernstige psychische problemen voor de volwassenheid ontstaan. En we weten dat adolescenten en jongvolwassenen met bijzondere ontwikkelingsnoden geconfronteerd worden. Bovendien is er sinds de coronapandemie werkelijk sprake van een epidemie van eetstoornissen bij kinderen en jongeren. Overduidelijk moeten we dan ook nog sterker investeren in de geestelijke gezondheid van onze jeugd. Van de kleine kindjes én hun gezinnen tot en met de jongvolwassenen.

Onder impuls van cd&v gaat tegen 2030 ongeveer 12% van het federale gezondheidsbudget naar geestelijke gezondheidszorg. Nu is dat 6%. Met deze investering willen we de geestelijke gezondheidszorg omvormen tot een laagdrempelige, ambulante, gemeenschapsgerichte zorg die tot bij de zorgbehoevende zélf gaat. Zorg die samen met de patiënt werkt aan herstel en vanuit medeleven vertrekt.

Onder impuls van cd&v werd er door de federale regering eindelijk werk gemaakt van een gedeeltelijke terugbetaling van consultaties bij klinisch psychologen en klinisch orthopedagogen in de eerste lijn. Na evaluatie van dit pilootproject dient deze terugbetaling te worden bestendigd en uitgebreid. Daarnaast dient er echter ook meer aandacht te zijn voor de betaalbaarheid van zorg – zowel geestelijk als somatisch – voor patiënten met ernstige psychiatrische aandoeningen, net zoals er vandaag al mechanismen bestaan voor patiënten met lichamelijke chronische ziekten.

wonen

Cd&v gaat voor kwalitatieve, aangepaste en betaalbare huisvesting. Wonen is een basisrecht voor ieder gezin, iedere burger. Vele mensen dromen van een eigen woning. Vanuit het beleid willen we die droom, net zoals een kwalitatieve huurmarkt, ondersteunen. We zijn voorstander van gemengde projecten, waarbij overheid en private sector samen aanbod realiseren. Wie er recht op heeft, moet terecht kunnen in een sociale woning. Wie er op wacht, moet maximaal worden geïnformeerd, ondersteund en ontzorgd bij de toekenning van een huurpremie (4 jaar op wachtlijst) of subsidie (verhuis van slechte naar aangepaste woning). Ook voor studenten moet er voldoende aanbod zijn. Studeren is een basisrecht en betaalbare koten zijn daarbij onontbeerlijk.

Een creatieve blik op wonen betekent werken aan een pact tussen wonen, energie en zorg. Een gezond leefklimaat en energiezuinige woningen dragen bij aan de klimaatdoelstellingen én betaalbare huisvesting. Een goed aanbod aan woningen, aangepast aan zorgnoden, geeft mensen de kans om hun zelfstandigheid te bewaren en te blijven wonen in de vertrouwde omgeving. Wie ondanks een zorgnood graag in de eigen woning wil blijven wonen, moet dit dankzij woningaanpassingen ook zoveel mogelijk kunnen. Daar gaan we voluit voor. Ook in de sociale huisvesting moeten door de woonmaatschappijen voldoende aangepaste woningen kunnen worden gerealiseerd.

Via lokale taskforces brengen we alle spelers uit het bredere domein van wonen samen (besturen, projectontwikkelaars, woonmaatschappijen, ocmw’s, welzijnsactoren, …). Het doel? Gecoördineerd de woonproblematiek aanpakken en concrete en haalbare oplossingen uitwerken. Hierbij wordt voorzien in een voldoende aanbod aan sociale huurwoningen, afgestemd op de lokale noden en met oog voor de huisvestingsbehoeften van precaire doelgroepen. Nieuwe woonvormen moeten worden geëxploreerd, ondersteund en juridische hinderpalen weggewerkt. Dit zowel voor gemeenschappelijk wonen (cohousing, woningdelen, zorgwonen), maar ook voor tiny houses en andere woonvormen als community land trusts en assistentiewoningen. Zij dragen allen bij tot het uitoefenen van het woonrecht van iedereen in de samenleving.