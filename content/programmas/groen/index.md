+++
title = "Groen"

[extra]

source = "https://www.groen.be/programma"
+++

## Eerlijk klimaatbeleid dat iedereen meeneemt
Onze planeet beschermen, dat is onze gezondheid en onze toekomst beschermen. Want enkel op een gezonde planeet leven gezonde mensen. Dat is zorgen voor een gezonde economie waarin we materiaal hergebruiken, met betaalbare, groene energie van bij ons. Dat is beter en goedkoper openbaar vervoer en meer gezonde natuur. 

Groen, dat is eerlijk klimaatbeleid dat iedereen meeneemt. Want mensen die het moeilijkst rondkomen, voelen de klimaatcrisis het hardst. We maken de ecologische keuze de goedkoopste en gemakkelijkste, en doen de grote vervuilers betalen. Er zijn zo veel innovatieve oplossingen. Enkel met samenwerking, durf en daadkracht voeren we ze ook echt uit.

## Goede, betaalbare zorg voor iedereen
Op de gezondheid van mensen bespaar je niet. Maanden moeten wachten op een psycholoog wanneer je donkere gedachten hebt? Je leven lang werken en toch amper een rusthuis kunnen betalen? Een tandartsbezoek overslaan uit schrik voor de rekening? Dat is niet menselijk. Voor Groen is goede, betaalbare zorg een basisrecht. Je moet snel hulp kunnen krijgen, of je nu fysiek of mentaal worstelt. Elk kind heeft recht op goede opvang en ook wanneer je ouder wordt, moet je kunnen rekenen op warme en betaalbare zorg. Mensen verdienen tijd en middelen om te zorgen, voor zichzelf en voor een ander.

## Eerlijke kansen voor iedereen
Groen pakt armoede aan, zonder iemand achter te laten. Een eerlijk inkomen, waardig werk en een warme thuis voor iedereen, dat zijn basisrechten. Gedaan met misbruik en mensen uitbuiten. Met gratis onderwijs en een hogere kinderbijslag zorgen we voor een eerlijke start voor elk kind. En met een eerlijke bijdrage van de extreem rijken zorgen we ervoor dat jij meer overhoudt op het einde van de maand. Groen strijdt vóór vrijheid, vóór gelijke rechten en tégen discriminatie. Wie je ook bent, wat je ook gelooft, wie je ook graag ziet en waar je ook geboren bent: mensenrechten zijn er voor iedereen. Groen, dat is samen strijden voor een eerlijke samenleving voor iedereen.